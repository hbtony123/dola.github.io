<h3>山海经</h3>
<h4>《山海经》自古号称奇书，自战国至汉初成书至今，公认是一部奇书。书中所记神灵四百五十多个，个个奇形怪状，神通广大。记载了约四十多个方国，五百五十座山，三百条水道，一百多个历史人物，它是现存的保存古代神话资料最多的著作，堪称中国上古神话的宝库。全书十八卷，分《山经》、《海经》两大类，约三万一千字。内容涉及很广的范围，包含了地理、历史、植物、动物、矿物、医药、鬼神、祭祀、氏族部落诸方面的内容。它的作者原题为夏禹、伯益，实际上并不是一人一时所作，而是多位无名氏的集体创作。成书年代约在四千年前，写定于距今两千至两千五百年间。《山海经》文字简约，索解困难，内容散漫，不成系统，如碎金散玉一般，如果能加以破解，将会对中国上古历史研究有极大意义。当代学者马昌仪先生为恢复《山海经》的真面目，给读者与研究者提供一部见之于古代珍本，有观赏、收藏和学术研究价值的真正的《山海经》图集，历数年苦功，搜集了10种明清古本《山海经》，找到了2000多幅图，又从中精选出1000幅，予以梳理、考辨、研究、解说，成就了这部《古本山海经图说》</h4>
<h4>佚名</h4>
<p>生僻字字形描述说明:<br><br>对于字库中没有的汉字,采用符号加汉字描述法表示。<br><br>[囱比]:左囱右比，[ ]表示两字合一字。[门◎豕]:外门内豕。◎表示内外结构的字<br><br>[此/鱼]:上此下鱼。/表示上下结构的字<br><br>[足鵕-鸟]：由足和鵕的左边拼为一字。-表示去掉</p>
<p>　　南山经之首曰鹊山。其首曰招瑶之山，临于西海之上。多桂多金玉。有草焉，其状如韭而青华，其名曰祝馀，食之不饥。有木焉，其状如榖而黑理，其华四照。其名曰迷榖，佩之不迷。有兽焉，其状如禺而白耳，伏行人走，其名曰狌狌，食之善走。丽[鹿/旨]之水出焉，而西流注于海，其中多育沛，佩之无瘕疾。<br><br>　　又东三百里曰堂庭之山。金[木炎]木，多白猿，多水玉，多黄金。<br><br>　　又东三百八十里曰猨翼之山。其中多怪兽，水多怪鱼。多白玉，多蝮虫，多怪蛇，不可以上。　　又东三百七十里曰杻阳之山。其阳多赤金。其阴多白金。有兽焉，其状如马而白首，其文如虎而赤尾，其音如谣，其名曰鹿蜀，佩之宜子孙。怪水出焉，而东流注于宪翼之水。其中多玄鱼，其状如龟而鸟首虺尾，其名曰旋龟，其音如判木，佩之不聋，可以为底。<br><br>　　又东三百里柢山。多水，无草木。有鱼焉，其状如牛，陵居，蛇尾有翼，其羽在[鱼去]下，其音如留牛，其名曰鯥，冬死而复生。食之无肿疾。<br><br>　　又东三百里曰亶爰 之山。多水，无草木，不可以上。有兽焉，其状如狸而有髦，其名曰类，自为牝牡，食者不妒。　　又东三百曰基山。其如多玉，其阴多怪木。有兽焉，其状如羊，九尾四耳，其目在背，其名曰[犭専][讠也]，佩之为畏。有鸟焉，其状如鸡而三首、六目、六足、三翼，其名曰[尚鸟][付鸟]，食之无卧。<br><br>　　又东三百里曰青丘之山。其阳多玉，其阴多青[青護-言]。有兽焉，其状如狐而九尾，其音如婴儿，能食人，食者不蛊。有鸟焉，其状如鸠，其音如呵，名曰灌灌，佩之不惑。英水出焉，南流注于即流之泽。其中多赤[鱼需]，其状如鱼而人面，其音如鸳鸯，食之不疥。<br><br>　　又东三百五十里曰箕尾之山，其尾[足鵕-鸟]于东海，多沙石。汉水出焉，而南流注于[氵育]，其中多白玉。<br><br>　　凡鹊山之首，自招摇之山以至箕尾之山，凡十山，二千九百五十里，其神状皆鸟身而龙首。其祠之礼：毛，用一璋玉瘗；糈用稌米，一壁，稻米、白莹为席。<br><br>　　《南次二经》之首曰柜山，西临流黄，北望诸[囟比]，东望长右。英水出焉，西南流注于赤水。其中多白玉，多丹粟。有兽焉，其状如豚，有距，其音如狗吠，其名曰狸力，见则其县多土功。有鸟焉，其状如鸱而人手，其音如痹，其名曰[朱鸟]，其名自号也，见则其县多放士。　　东南四百五十里曰长右之山。无草木，多水。有兽焉，其状如禺而四耳，其名长右，其音如吟，见则郡县大水。<br><br>　　又东三百四十里曰尧光之山。其阳多玉，其阴多金。有兽焉，其状如人而彘鬣，穴居而冬蛰，其名曰猾褢，其音如斫木，见则县有大繇。<br><br>　　又东三百五十里曰羽山。其下多水，其上多雨，无草木，多蝮虫。<br><br>　　又东三百七十里曰瞿父之山。无草木，多金玉。<br><br>　　又东四百里曰句余之山。无草木，多金玉。<br><br>　　又东五百里曰浮玉之山。北望具区，东望诸[囱比]。有兽焉，其状如虎而牛尾，其音如吠犬，其名曰彘，是食人。苕水出于其阴，北流至于具区，其中多[此/鱼]鱼。<br><br>　　又东五百里曰成山。四方而三坛，其上多金玉，其下多青雘，[门◎豕]水出焉，而南流注于虖勺，其中多黄金。<br><br>　　又东五百里曰会稽之山，四方。其上多金玉，其下多[石夫]石。勺水出焉，而南流注于湨。<br><br>　　又东五百里曰夷山。无草木，多沙石，湨水出焉，而南流注于列涂。　　又东五百里曰仆勾之山，其上多金玉，其下多草木。无鸟兽，无水。<br><br>　　又东五百里曰咸阴之山，无草木，无水。<br><br>　　又东四百里曰洵山。其如多金，其阴多玉，有兽焉，其状如羊而无口，不可杀也，其名曰[羊患]。洵水出焉，而南流注于阏之泽，其中多芘蠃。<br><br>　　又东四百里曰虖勺之山。其上多梓枏，其下多荆杞。滂水出焉，而东流注于海。　　又东五百里曰区吴之山。无草木，多沙石，鹿水出焉，而南流注于滂水。<br><br>　　又东五百里曰鹿吴之山。上无草木，多金石。泽更之水出焉，而南流注于滂水。水有兽焉，名曰蛊雕，其状如雕而有角，其音如婴儿之音，是食人。<br><br>　　东五百里曰漆吴之山。无草木，多博石，无玉。处于东海，望丘山，其光载出载入，是惟日次。<br><br>　　凡《南次二经》之首，自柜山至于漆吴之山，凡十七山，七千二百里。其神状皆龙身而鸟首。其祠：毛，用一壁瘗，糈用稌。<br><br>　　《南次三经》之首，曰天虞之山。其下多水，不可以上。东五百里曰祷过之山，其上多金玉，其下多犀兕多象，有鸟焉，其状如[交鸟]而白首三足人面，其名曰瞿如，其鸣自号也。泿水出焉，而南流注于海。其中有虎蛟，其状鱼身而蛇尾，其音如鸳鸯，食者不肿，可以已痔。<br><br>　　又东五百里曰丹穴之山。其上多金玉。丹水出焉，而南流注于渤海。有鸟焉，其状如鸡，五采而文，名曰凤皇，首文曰德，翼文曰义，背文曰礼，膺文曰仁，腹文曰信。是鸟也，饮食自然，自歌自舞，见则天下安宁。<br><br>　　又东五百里曰发爽之山。无草木，多水，多白猿。[氵凡]水出焉，而南流注于勃海。<br><br>　　又东四百里至于旄山之尾，其南有谷，曰育遗，多怪鸟，凯风自是出。　　又东四百里，至于非山之首。其上多金玉，无水，其下多蝮虫。　　又东五百里曰阳夹之山。无草木，多水。<br><br>　　又东五百里曰灌湘之山。上多木，无草，多怪鸟，无兽。<br><br>　　又东五百里曰鸡山。其上多金，其下多丹雘。黑水出焉，而南流注于海。其中有[鱼专]鱼，其状如鲋而彘毛，其音如豚，见则天下大旱。<br><br>　　又东四百里曰令丘之山。 无草木，多火。其南有谷焉，曰中谷，条风自是出。有鸟焉，其状如袅，人面四目而有耳，其名曰顒，其鸣自号也，见则天下大旱。　　又东三百七十里曰仑者之山。其上多金玉，其下多青雘。有木焉，其状如榖而赤理，其汗如漆，其味如饴，食者不饥，可以释劳，其名曰白[艹/咎]，可以血玉。<br><br>　　又东五百八十里曰禺[高/木]之山。多怪兽，多大蛇。<br><br>　　又东五百八十里，曰南禺这山。其上多金玉，其下多水。有穴焉，水出辄入，夏乃出，冬则闭。佐水出焉，而东南流注于海，有凤皇、鵷雏。<br><br>　　凡《南次三以》之首，自天虞之山以至南禺之山，凡一十四山，六千五百三十里。其神皆龙身而人面。其祠皆一白狗祈，[禾胥]用稌。<br><br>　　右南经之山志，大小凡四十山，万六千三百八十里。</p>
<p>　　《西山经》华山之首曰钱来之山。其上多松，其下多洗石。有兽焉，其状如羊而马尾，名曰羬羊，其脂可以已腊。<br><br>　　西四十五里曰松果之山，濩水出焉，北流注于渭。其中多铜。有鸟焉，其名曰[虫鸟]渠，其状如山鸡，黑身赤足，可以已[月暴]。<br><br>　　又西六十里曰太华之山。削成而四方，其高五千仞，其广十里，鸟兽莫居，有蛇焉，名曰肥[虫遗]，六足四翼，见则天下大旱。<br><br>　　又西八十里曰小华之山。其木多荆杞，其兽多[牛乍]牛。其阴多磬石，其阳多[王雩]琈之玉。鸟多赤[敝鸟]，可以御火。其草有萆荔，状如乌韭，而生于石上，亦缘木而生，食之已心痛。<br><br>　　又西八十里曰符禺之山。其阳多铜，其阴多铁，其上有木焉，名曰文茎，其实如枣，可以已聋。其草多条，其状台葵，而赤华黄实，如婴儿舌，食之使人不惑。符禺之水出焉，而北流注于渭。其兽多蔥聋，其状如羊而赤鬣。其鸟多[民鸟]，其状如翠而赤喙，可以御火。<br><br>　　又西六十里曰石脆之山。其木多棕枏。其草多条，其状如韭，而白华黑实，食之已疥。其阳多[王雩]琈之玉，其阴多铜。灌水出焉，而北流注于禺水。其中有流，以涂牛马无病。<br><br>　　又西七十里曰英山。其上多杻橿，其阴多铁，其阳多赤金。禺水出焉，北流注于招水，其不多[鱼丰]鱼，其状如鳖其音如羊。其阳多箭[竹媚]，其兽多[牛乍]牛、羬羊。有鸟焉，其状如鹑，黄身而赤喙，其名曰肥遗，食之已疠，可以杀虫。<br><br>　　又西五十二里曰竹山。其上多乔木，其阴多铁。有草焉，其名曰黄雚，其状如樗，其叶如麻，白华而赤实，其状如赭，浴之已疥，又可以已[月付]。竹水出焉，北流注于渭，其阳多竹箭，多苍玉。丹水出焉，东南流注于洛水，其中多水玉，多人鱼。有兽焉，其状如豚而白毛，〔毛〕大如[竹开]而黑端，名曰豪彘。<br><br>　　又西百二十里曰浮山，多盼木，枳叶而无伤，木虫居之。有草焉，名曰薰草，麻叶而方茎，赤华而黑实，臭如蘼芜，佩之可以已疠。<br><br>　　又西七十里曰[羊俞]次之山，漆水出焉，北流注于渭。其上多棫橿，其下多竹箭，其阴多赤铜，其阳多婴垣之玉。有兽焉，其状如袅，人面而一足，曰橐[非/巴]，冬见夏蜇，服之不畏雷。<br><br>　　又西四百五十里曰时山，无草木，逐水出焉，北流注于渭。其中多水玉。<br><br>　　又西百七十里曰南山，上多丹粟。丹水出焉，北流注于渭。兽多猛豹，鸟多尸鳩。　　又西百八十里曰大时之山。上多榖柞，下多杻橿。阴多银，阳多白玉。涔水出焉，北流注于渭。清水出焉，南流注于汉水。<br><br>　　又西三百二十里曰幡冢之山。汉水出焉，而东南流注于沔；嚣水出焉，北流注于汤水。其上多桃枝鉤端，兽多犀兕熊罴，鸟多白翰赤[敝/鸟]。有草焉，其叶如蕙，其本如桔梗，黑华而不实，名曰[艹/骨]蓉，食之使人无子。<br><br>　　又西三百五十里曰天帝之山。上多棕枏，下多菅蕙。有兽焉，其状如狗，名曰谿边，席其皮者不蛊。有鸟焉，其状如鹑，黑文而赤翁，名曰栎，食之已痔。有草焉，其状如葵，其臭如靡芜，名曰杜蘅，可以走马，食之已瘿。<br><br>　　西南三百八十里曰皋涂之山。蔷水出焉，西流注于诸资之水；涂水出焉，南流注入集获之水。其阳多丹粟，其阴多银、黄金，其上多桂木。有白石焉，其名曰礜，可以毒鼠。有草焉，其状如槀茇，其叶如葵而赤背，名曰无条，可以毒鼠。有兽焉，其状如鹿而白尾，马脚人手而四角，名曰玃如。有鸟焉，其状如鸱而人足，名曰数斯，食之已瘿。<br><br>　　又西百八十里曰黄山。无草木，多竹箭。盼水出焉，西流注于赤水，其中多玉。有兽焉，其状如牛，而苍黑大目，其名曰[敏牛]。有鸟焉，其状如鴞，青羽赤喙，人舌能言，名曰鹦[母鸟]。　　又西二百里曰翠山。其上多棕枏，其下多竹箭，其阳多黄金、玉，其阴多旄牛、麢、麝；其鸟多鸓，其状如鹊，赤黑而两首四足，可以御火。<br><br>　　又西二百五十里曰騩山，是錞于西海。无草木，多玉。凄水出焉，西流注于海。其中多采石、黄金、多丹粟。<br><br>　　凡《西经》之首，自钱来之山至于隗山，凡十九山，二千九百五十七里。华山冢也，其祠之礼：太牢。羭山神也，祠之用烛，斋百日以百牺，瘗用百瑜，汤其酒百樽，婴以百珪百璧。其余十七山之属，皆毛[牛全]，用一羊祠之。烛者百草之未灰，白席采等纯之。<br><br>　　《西次二经》之首曰钤山。其上多铜，其下多玉，其木多杻橿。<br><br>　　西二百里曰泰冒之山。其阳多金，其阴多铁。浴水出焉，东流注于河，其中多藻玉，多白蛇。<br><br>　　又西一百七十里曰数历之山。其上金黄金，其下多银，其木多杻橿，其鸟金鹦[母鸟]。楚水出焉，而南流注于渭，其中多白珠。<br><br>　　又西百五十里曰高山。其上多银，其下多青碧、雄黄，其木多棕，其草多竹。泾水出焉，而东流注于渭，其中多磬石、青碧。<br><br>　　西南三百里曰女床之山。其阳多赤铜，其阴多石涅，其兽多虎豹犀兕。有鸟焉，其状如翟而五采文，名曰鸾鸟，见则天下安宁。<br><br>　　又西二百里曰龙首之山。其阳多黄金，其阴多铁。苕水出焉，东南流注于泾水。其中多美玉。<br><br>　　又西二百里曰鹿台之山。其上多白玉，其下多银。其兽多[牛乍]牛、羬羊、白豪。有鸟焉。其状如雄鸡而人面，名曰凫徯，其鸣自叫也，见则有兵。　　西南二百里曰鸟危之山。其阳多磬石，其阴多檀楮，其中多女床。鸟危之水出焉，西流注于赤水，其中多丹粟。<br><br>　　又西四百里曰小次之山。其上多白玉，其下多赤铜，有兽焉，其状如猿，而白首赤足，名曰朱厌，见则天下大兵。　　又西四百里曰大次之山，其阳多垩，其阴多碧，其兽多[牛乍]牛，麢羊。　　又西四百里曰薰吴之山。无草木，多金玉。　　又西四百里曰[厂◎氐]阳之山。其木多[木稷-禾]、枏、豫章，其兽多犀、<br><br>　　兕、虎、[犭勺]、[牛乍]牛。<br><br>　　又西二百五十里曰众兽之山。其上多[王雩]琈之玉，其下多檀楮，多黄金。其兽多犀兕。<br><br>又西五百里曰皇人之山。其上多金玉，其下多青雄黄。皇水出焉，西流注于赤水，其中多丹粟。　　又西三百里曰中皇之山，其上多黄金，其下多蕙棠。　　又西三百五十里曰西皇之山。其木多檀楮；其鸟多罗罗，是食人。<br><br>　　凡《西次二经》之首，自钤山至于莱山，凡十七仙，四千一百四十里。其十神者，皆人面而马身。其七神皆人面牛身，四足一臂，操杖以行，是为飞兽之神。其祠之毛用少牢，白菅为席，其十辈神者，其祠之毛一雄鸡，钤而不糈，毛采。<br><br>　　《西次三经》之首曰崇吾之山。在河之南，北望冢遂，南望[摇-手]之泽，西望帝之搏兽之丘，东望[虫焉]渊。有木焉，员叶而白柎，赤华而黑理，其实如枳，食之宜子孙。兽焉，其状如禺而文臂，豹(虎)[尾]而善投，名曰举父。有鸟焉，其状如凫，而一翼一目，相得乃飞，名曰蛮蛮，见则天下大水。<br><br>　　西北三百里曰长沙之山。泚水出焉，北流注于泑水。无草木，多青雄黄。<br><br>　　又西北三百七十里曰不周之山。北望诸[囱此]之山，临彼岳崇之山。东望[氵此]泽，河水所潜也，其原浑浑泡泡。爰有嘉果，其实如桃，其叶如枣，黄华而赤柎，食之不劳。<br><br>　　又西北四百二十里曰峚山。其上多丹木，员叶而赤茎，黄华而赤实，其味如饴，食之不饥。丹水出焉，西流注于稷泽。其中多白玉，是有玉膏。其源沸沸汤汤，黄帝是食是飨。是生玄玉。玉膏所出，以灌丹木。丹木五岁，五色乃清，五味乃馨。黄帝乃取峚山之玉荣，而投之锺山之阳。瑾瑜之玉为良，坚粟精密，浊泽(有而)〔而有〕光。五色发作，以和柔刚。天地鬼神，是食是飨；君子服之，以御不祥。自峚山至于锺山四百六十里，其间尽泽也。是多奇鸟、怪兽、奇鱼，皆异物焉。<br><br>　　又西北四百二十里曰锺山。其子曰鼓，其状(如)人面而龙身，是与钦[丕鸟]杀葆江于昆仑之阳，帝乃戮之锺山之东曰瑶岸，钦[丕鸟]化为大鹗，其状如雕而黑文白首，赤喙而虎爪，其音如晨鹄，见则有大兵。鼓亦化为[皴鸟-皮]鸟，其状如鸱，赤足而直喙，黄文而白首，其音如鹄，见则其邑大旱。<br><br>　　又西百八十里曰泰器之山。观水也焉，西流注于流沙。是多文鳐鱼，状如鲤鱼，鱼身而鸟翼，苍文而白首赤喙，常行西海，游于东海，以夜飞。其音如鸾鸡，其味酸甘，食之已狂，见则天下大穰。<br><br>　　又西三百二十里曰槐江之山。丘时之水也焉，而北流注于[氵幼]水，其中多蠃母，其上多青雄黄，多藏琅玕\、黄金、玉，其阳多丹粟，其阴多采黄金、实惟帝之平圃，神英招司之，其状马身而人面，虎文而鸟翼，徇于四海，其音如榴。南望昆仑，其光熊熊，其气魂魂。西望大泽，后稷所潜也。其中多玉，其阴多鷂木之有若，北望诸[囱此]，槐鬼离仑居之，鹰[儃鸟-亻]之所宅也。东望恒山四成，有穷鬼居之，各在一搏。爰有淫水，其清洛洛。有天神焉，其状如牛，而八足二首马尾，其音如勃皇，见则其邑有兵。<br><br>　　西南四百里曰昆仑之丘，是实惟帝之下都，神陆吾司之。其神状虎身而九尾，人面而虎爪。是神也，司天之九部及帝之囿时。有兽焉，其状如羊而四角，名曰土蝼，是食人。有鸟焉，其状如蜂，大如鸳鸯，名曰钦原，[若/虫虫]鸟兽则死，[若/虫虫]木则枯。有鸟焉，其名曰鹑鸟，是司帝之百服，有木焉，其状如棠，黄华而赤实，其味如李而无核，名曰沙棠，可以御水，食之使人不溺。有草焉，名曰[艹/宾]草，其状如葵，其味如葱，食之已劳。河水也焉，而南流东注于无达。赤水出焉，而东南流注于汜天之水。洋水出焉，而西南流注于丑涂之水。黑水出焉，而西流于大[木于]，是多怪鸟兽。　　又西三百七十里曰乐游之山。桃水出焉，西流注于稷泽，是多白玉。其中多[鱼骨]鱼，其状如蛇而四足，是食鱼。<br><br>　　西水行四百里曰流沙，二百里至于蠃母之山。神长乘司之，是天之九德。其神状如人而[犭勺]尾。其上多玉，其下多青石而无水。<br><br>　　又西三百五十里曰玉山，是西王母所居也。西王母其状如人，豹尾虎齿而善啸，蓬发戴胜，是司天之厉及五残。有兽焉，其状如犬而豹文，其角如牛，其名曰狡，其音如吠犬，见则其国大穰。有鸟焉，其状如翟而赤，名曰胜遇，是食鱼，其音如录，见则其国大水。<br><br>　　又西四百八十里曰轩辕之丘，无草木，洵水出焉，南流注于黑水，其中多丹粟，多青雄黄。<br><br>　　又西三百里曰积石之山，其下有石门，河水冒以西〔南〕流，是山也，万木无不有焉。<br><br>　　又西二百里曰长留之山，其神白帝少昊居之。其兽皆文尾，其鸟皆文首。是多文玉石。实惟员神[石鬼]氏之宫。是神也，主司反景。<br><br>　　又西二百八十里曰章莪之山。无草木，多瑶碧，所为甚怪。有兽焉，其状如赤豹，五尾一角，其音如击石，其名(如)〔曰〕狰。有鸟焉，其状如鹤，一足，赤文青质而白喙，名曰毕方，其鸣叫也，见则其邑有[言为]火。<br><br>　　又西三百里曰阴山。浊浴之水出焉，而南流注于蕃泽，其中多文贝。有兽焉，其状如貍而白首，名曰天狗，其音如榴榴，可以御凶。<br><br>　　又西二百里曰符惕之山。其上多棕兕，下多金玉。神江疑居之。是山也，多怪雨，风云之所出也。　　又西二百二十里曰三危之山，三青鸟居之。是山也，广员百里。其上有兽焉，其状如牛，白身、四角，其豪如披蓑，其名曰[彳敖][彳因]，是食人。有鸟焉，一首而三身，其状如[乐鸟]，其名曰鸱。<br><br>　　又西一百九十里曰騩山。其上多玉而无石。神耆童居之，其音常如钟磬，其下多积蛇。<br><br>　　又西三百五十里曰天山。多金玉，有青雄黄。英水也焉，而西南流注于汤谷。有神焉，其状如黄囊，赤如丹火，六足四翼，浑敦无面目，是识歌舞实维帝江也。<br><br>　　又西二百九十里曰泑山。神蓐收居之，其上多婴短之玉，其阳多瑾瑜之玉，其阴多青雄黄。是山也，西望日之所入。其气员，神红光之所司也。<br><br>　　又西行三里至于翼望之山。无草木，多金玉。有兽焉，其状如貍，一目而三尾，其曰[言雚]，其音如[大/集]百声，是可以御凶，服之已瘅。有鸟焉，其状如乌，三首六尾而善笑，名曰[奇鸟][余鸟]，服之使人不厌，又可以御凶。<br><br>　　凡《西次三经》之首，崇吾之山至于翼望之山，凡二十三山，六千七百四十四里。其神状皆羊身人面。其祠之礼，用一吉玉瘗，糈用稷米。<br><br>　　《西次四经》之首曰阴山。上多榖，无石，其草多茆蕃。阴水出焉，西流注于洛。　　北五十里曰劳山，多茈草。弱水出焉，而西流注于洛。<br><br>　　西五十里曰罢父之山。洱水出焉，而西流注于洛，其中多茈碧。<br><br>　　北百七十里曰申山。其上多榖、[木乍]，其下多杻橿，其阳多金玉。区水出焉，而东流注于河。　　北二百里曰鸟山，其上多桑，其下多楮，其阴多铁，其阳多玉。辱水出焉，而东流注于河。<br><br>　　又北百二十里曰上申之山，上无草木，而多硌石，下多榛、楛，兽多白鹿。其鸟多当扈，其状如雉，以其髯飞，食之不[目旬]目。汤水出焉，东流注于河。<br><br>　　又北百八十里曰诸次之山。诸次之水出焉，而东流注于河。是山也，多木无草，鸟兽莫居，是多众蛇。　　又北百八十里曰号山。其木多漆、棕，其草多药、虈、[艹/弓][艹/穷]。多[氵今]石。端水也焉，而东流注于河。<br><br>　　又北二百二十里曰孟山。其阴多铁，其阳多铜。其兽多白狼、白虎，其鸟多白雉、白翟。生水也焉，而东流注于河。<br><br>　　西二百五十里曰白於之山。上多松、柏，下多栎、檀。其兽多[牛乍]牛、羬羊、其鸟多鴞。洛水出于其阳，而东流注于渭；夹水出于其阴，而东流注于生水。　　西北三百里曰(申)〔由〕首之山。无草木，冬夏有雪，申水出于其上，潜于其下，是多白玉。<br><br>　　又西五十五里曰泾谷之山。泾水出焉，东南流注于渭，是多白金、白玉。<br><br>　　又西百二十里曰刚山。多柒木，多[王雩]琈之玉。刚水也焉，北流注于渭。是多神[光鬼]，其状人面兽身，一足一手，其音如钦。<br><br>　　又西二百里至刚山之尾，洛水也焉，而北流注于河。其中多蛮蛮，其状鼠身而鳖首，其音如吠犬。<br><br>　　又西三百五十里曰英[革是]之山。上多漆木，下多金玉，鸟兽尽白。[氵宛]水出焉，而北注于陵羊之泽。是多冉遗之鱼，鱼身蛇首六足，其目如马耳，食之使人不眯，可以御凶。<br><br>　　又西三百里曰中曲之山。其阳多玉，其阴多雄黄、白玉及金。有兽焉，其状如马而白身黑尾，一角，虎牙爪，音如鼓(音)，其名曰駮，是食虎豹，可以御兵。有木焉，其状如棠，而员叶赤实，实大如木瓜，名曰櫰木，食之多力。<br><br>　　又西二百六十里曰邽山。其上有兽焉，其状如牛，蝟毛，名曰穷奇，音如獋狗，是食人。濛水出焉，南流注于洋水，其中多黄贝、蠃鱼，鱼身而鸟翼，音如鸳鸯，见则其邑大水。<br><br>　　又西二百二十里曰鸟鼠同穴之山。其上有白虎、白玉。渭水出焉，而东流注于河。其中多鳋鱼，其状如鳣鱼，动则其邑有大兵。滥水出于其西，西流注于汉水。多[如/鱼][鱼比]之鱼，其状如覆铫，鸟首而鱼翼鱼尾，音如磬石之声。是生珠玉。<br><br>　　西南三百六十里曰崦嵫之山。其上多丹木，其叶如榖，其实大如瓜，赤符而黑理，食之已瘅，可以御火。其阳多龟。其阴多玉。苕水出焉，而西流注于海，其中多砥砺。有兽焉，其状马身而鸟翼，人面蛇尾，是好举人，名曰孰湖。有鸟焉，其状如鸮而人面，蜼身犬尾，其名自号也，见则其邑大旱。<br><br>　　凡《西次四经》自阴山以下至于崦嵫之山，凡十九山，三千六百八十里。其神祠礼，皆用一白鸡祈。糈以稻米，白菅为席。<br><br>　　右西经之山。凡七十七山，一万七千五百一十七里。</p>
<p>　　北山经之首曰单狐之山。多机木，其上多华草，[氵逢]水出焉，而西流注于[氵幼]水，其中多芘石、文石。　　又北二百五十里曰求如之山。其上多铜，其下多玉，无草木。滑水出焉，而西流注于诸[囱比]之水。其中多滑鱼，其状如[鱼单]，赤背，其音如梧，食之已疣。其中多水马，其状如马，文臂牛尾，其音如呼。　　又北三百里曰带山。其上多玉，其下多青碧。有兽焉，其状如马，一角有错，其名曰[月雚]疏，可以辟火。有鸟焉，其状如乌，五采而赤文，名曰[奇鸟][余鸟]，是自为牝牡，食之不疽。彭水出焉，而西流注于芘湖之水。其中多儵鱼，其状如鸡而赤毛，三尾、六足、四首，其音如鹊，食之可以已忧。<br><br>　　又四百里曰谯明之山。谯水出焉，西流注于河。其中多何罗之鱼，一首而十身。其音如吠犬，食之已痈。有兽焉，其状如[豹亘-勺]而赤豪，其音如榴榴，名曰孟槐，可以御凶。是山也，无草木，多青雄黄。<br><br>　　又北三百五十里曰涿光之山。嚣水出焉，而西流注于河。其中多鰼鰼之鱼，其状如鹊而十翼，鳞皆在羽端，可以御火，食之不瘅。其上多松柏，其下多棕。其兽多麢羊，其鸟多蕃。　　又北三百八十里曰虢山。其上多漆，其下多桐椐。其阳多玉，其阴多铁。伊水出焉，西流注于河。其兽多橐驼，其鸟多寓，状如鼠而鸟翼，其音如羊，可以御兵。<br><br>　　又北四百里至于虢山之尾，其上多玉而无石。鱼水出焉，而西流注于河，其中多文贝。　　又北二百里曰丹熏之山。其上多樗柏，其草多韭（缺字xie），多丹雘。熏水出焉，而西流注于棠水。有兽焉，其状如鼠，而菟首麋身，其音如獋犬，以其尾飞，名曰耳鼠，食之不[月采]，又可以御百毒。<br><br>　　又北二百八十里曰石者之山。其上无草木，多瑶碧。[氵此]水出焉，而西流注于河，有兽焉，其状如豹，而文题白身，名曰孟极。是善伏，其鸣自呼。　　又北百一十里曰边春之山，多葱、葵、韭、桃、李。杠水出焉，而西流注于[氵幼]泽。有兽焉，其状如禺而文身，善笑，见人则卧，名曰幽[安鸟]，其鸣自呼。　　又北二百里曰蔓联之山。其上无草木。有兽焉，其状如禺而有鬣，牛尾、文臂、马蹄，见人则呼，名曰足訾，其鸣自呼。有鸟焉，群居而朋飞，其毛如雌雉，名曰鵁，其鸣自呼，食之已风。<br><br>　　又北百八十里单张之山。其上无草木。有兽焉，其状如豹而长尾，人首而牛耳，一目，名曰诸[牛建]，善吒，行则衔其尾，居则蟠其尾。有鸟焉，其状如雉，而文首、白翼、黄足、名曰白[夜鸟]，食之已嗌痛，可以已[疒◎制]。栎水出焉，而南流注于杠水。<br><br>　　又北三百二十里曰灌题之山。其上多樗、柘，其下多流沙，多砥。有兽焉，其状如牛而白尾，其音如訆，名曰那父。有鸟焉，其状如雌雉而人面。见人由跃，名曰竦斯，其鸣自呼也。匠韩之水出焉，而西流注于泑泽，其中多磁石。　　又北二百里曰潘侯之山。其上多松、柏，其下多榛、楛，其阳多玉，其阴多铁。有兽焉，其状如牛，而四节生毛，名曰旄牛。边水出焉，而南流注于栎泽。<br><br>　　又北二百三十里曰小咸之山。无草木，冬夏有雪。<br><br>　　北二百八十里曰大咸之山。无草木，其下多玉。是山也，四方，不可以上。有蛇名曰长蛇，其毛如彘豪，其音如鼓柝。　　又北三百二十里曰敦薨之山。其上多棕枏，其下多茈草，敦薨之水焉，而西流注于[氵幼]泽。出于昆仑之东北翼，实惟河源。其中多赤鲑，其兽多兕、旄牛，其鸟多[尸鸟]鸠。<br><br>　　又北二百里曰少咸之山。无草木，多青碧，有兽焉，其状如牛，而赤身、人面、马足，名曰窫寙，其音如婴儿，是食人。敦水出焉，东流注于雁门之水，其中多[鱼市][鱼市]之鱼，食之杀人。<br><br>　　又北二百里曰狱法之山。瀤泽之水出焉，而东北流注于泰泽，其中多[鱼巢]鱼，其状如鲤而鸡足，食之已疣。有兽焉，其状如犬而人面，善投，见人则笑，其名山[犭军]，其行如风，见则天下大风。<br><br>　　又北二百里曰北丘之山。多枳棘、刚木。有兽焉，其状如牛，而四角、人目、彘耳，其名曰诸怀，其音如鸣雁，是食人。诸怀之水出焉，而西流注于嚣水。其中多[鱼旨]鱼，鱼身而犬首，其音如婴儿，食之已狂。<br><br>　　又北百八十里曰浑夕之山。无草木，多铜玉。嚣水出焉，而西北流注于海。有蛇，一首两身，名曰肥遗，见则其国大旱。<br><br>　　又北五十里曰北单之山。无草木，多葱、韭。　　又北百里曰熊差之山。无草木，多马。　　又北百八十里曰北鲜之山。是多马。鲜水出焉，而西北流注于涂吾之水。<br><br>　　又北百七十里曰隄山，多马。有兽焉，其状如豹而文首，名曰狕。隄水出焉，而东流注于泰泽，其中多龙龟。<br><br>　　凡《北山经》之首，自单狐之山至于隄山，凡二十五山，五千四百九十里。其神皆人面蛇身。其祠之毛，用一雄鸡彘瘗，吉玉用一珪，瘗而不糈。其山北人皆生食不火之物。<br><br>　　《北次二经》之首〔山〕，在河之东，其首枕汾，其名曰管涔之山。其上无木而多草，其下多玉。汾水出焉，而西流注于河。<br><br>　　又北二百五十里曰少阳之山。其上多玉，其下多赤银。酸水出焉，而东流注于汾水，其中多美赭。　　又北五十里曰县雍之山。其上多玉，其下多铜。其兽多闾麋，其鸟多白翟、白[有鸟]。晋水出焉，而东南流注于汾水。其中多[此/鱼]鱼，其状如儵而赤鳞，其音如叱，食之不骄。<br><br>　　又北二百里曰孤岐之山。无草木，多青碧。胜水出焉，而东北流注于汾水，其中多苍玉。<br><br>　　又北三百五十里曰白沙山。广员三百里，尽沙也，无草木鸟兽。鲔水出于其上，潜于其下。是多白玉。<br><br>　　又北四百里曰尔是之山。无草木，无水。<br><br>　　又北三百八十里曰狂山，无草木。是山也，冬夏有雪。狂水出焉，而西流注于浮水，其中多美玉。<br><br>　　又北三百八十里曰诸馀之山。其上多铜玉，其下多松柏。诸馀之水出焉，而东流注于旄水。　　又北三百五十里曰敦头之山。其上多金玉，无草木。旄水出焉，而东流注于(印)〔邛〕泽。其中多[马勃-力]马，牛尾而白身，一角，其音如呼。<br><br>　　又北三百五十里曰钩吾之山。其上多玉，其下多铜。有兽焉，其状如羊身人面，其目在腋下，虎齿人爪，其音如婴儿，名曰狍鸮，是食人。<br><br>　　又北三百里曰北嚣之山。无石，其阳多碧，其阴多玉。有兽焉，其状如虎，而白身犬首，马尾彘鬣，名曰独[犭谷]。有鸟焉，其状如乌，人面，名曰长[般/鸟][冒鸟]，宵飞而昼伏，食之已[日喝-口]。涔水出焉，而东流注于邛泽。<br><br>　　又北三百五十里曰梁渠之山。无草木，多金玉。修水出焉，而东流注雁门。其兽多居暨，其状如豚而赤毛。其音如豚。有鸟焉，其状如夸父，四翼、一目、犬尾，名曰嚣，其音如鹊，食之已腹痛，可以上[彳同亍]。<br><br>　　又北四百里曰姑灌之山，无草木。是山也，冬夏有雪。<br><br>　　又北三百八十里曰湖灌之山。其阳多玉，其阴多碧，多马。湖灌之水出焉，而东流注于海，其中多[鱼旦]。有木焉。其叶如柳而赤理。<br><br>　　又北水行五百里，流沙三百里，至于洹山。其上多金玉，三桑生之，其树皆无枝，其高百仞，百果树生之。其下多怪蛇。<br><br>　　又北三百里曰敦题之山。无草木。多金玉，是錞于北海。　　凡《北次二经》之首，自管涔之山至于敦题之山，凡十七山，五千六百九十里。其神皆蛇身人面。其祠，毛用一雄鸡彘瘗；用一壁一珪，投而不糈。<br><br>　　《北次三经》之首曰太行之山。其首曰归山，其上有金玉，其下有碧。有兽焉，其状如麢羊而四角，马尾而有距，其名曰[马军]，善还，其名自訆。有鸟焉，其状如鹊，白身，赤尾，六足，其名曰[贲鸟]，是善惊，其鸣自[言交]。<br><br>　　又东北二百里曰龙侯之山。无草木，多金玉。决之水出焉，而东流注于河。其中多人鱼，其状如[鱼帝]鱼，四足，其音如婴儿，食之无痴疾。<br><br>　　又东北二百里曰马成之山。其上多文石，其阴多金玉。有兽焉，其状如白犬而黑头，见人则飞，其名曰天马，其鸣自訆。有鸟焉，其状如乌，首白而身青、足黄，是名曰[屈鸟][居鸟]，其鸣自[言交]，食之不饥，可以已寓。<br><br>　　又东北七十里曰咸山，其上有玉，其下多铜，是多松柏，草多茈草。条菅之水出下，而西南流注于长泽。其中多器酸，三岁一成，食之已疠。　　又东北二百里曰天池之山。其上无草木，多文石。有兽焉，其状如兔而鼠首，以其背飞，其名曰飞鼠，渑水出焉，潜于其下，其中多黄垩。<br><br>　　又东北三百里曰阳山。其上多玉，其下多金铜。有兽焉，其状如牛而赤尾，其颈[竪/肉-立]，其状如句瞿，其名曰领胡，其鸣自[言交]，食之已狂。有鸟焉，其状如雌雉，而五采以文，是自为牝牡，名曰象蛇，其鸣乍[言交]。留水出焉，而南流注于河。其中有[鱼陷-阝]父之鱼，其状如[鱼付]鱼，鱼首而彘身，食之已呕。<br><br>　　又东北三百五十里曰贲闻之山。其上多苍玉，其下多黄垩，多涅石。<br><br>　　又北百里曰王屋之山，是多石。[氵取]水出焉，而西北流于泰泽。<br><br>　　又东北三百里曰教山，其上多玉而无石。教水出焉，西流注于河。是水冬乾而夏流，实惟乾河。其中有两山。是山也，广员三百步，其名曰发丸之山，其上有金玉。　　又南三百里曰景山。南望盐贩之泽，北望少泽，其上多草、[艹/诸][艹/与]，其草多秦椒；其阴多赭，其阳多玉。有鸟焉，其状如蛇，而四翼、六目、三足，名曰酸与，其鸣自[言交]，见则其邑有恐。<br><br>　　又东南三百二十里曰孟门之山。其上多苍玉，多金；其下多黄垩，多涅石。　　又东南三百二十里曰平山。平水出其上，潜于其下，是多美玉。<br><br>　　又东三百里曰京山。有美玉，多漆木，多竹。其阳有赤铜，其阴有[石肃]。高水出焉，南流注于河。<br><br>　　又东二百里曰虫尾之山。其上多金玉，其下多竹，多青碧。丹水也焉，南流注于河。薄水出焉，而东南流注于黄泽。<br><br>　　又东三百里曰彭[囱比]之山。其上无草木，多金玉，其下多水。蚤林之水出焉，东南流注于河。肥水出焉，而南流注于床水，其中多肥遗之蛇。<br><br>　　又东百八十里曰小侯之山。明漳之水出焉，南流注于黄泽。有鸟焉，其状如乌而白文，名曰鸪[習鸟]，食之不[氵爵]。<br><br>　　又东三百七十里曰泰头之山。共水出焉，南注于滹池。其上多金玉，其下多竹箭。<br><br>　　又东北三百里曰轩辕之山。其上多铜，其下多竹。有鸟焉，其状如枭而白首，其名曰黄鸟，其鸣自[言交]，食之不妒。　　又北二百里曰谒戾之山。其上多松柏，有金玉。沁水出焉，南流注于河。其东有林焉，名曰丹林。丹林之水出焉，南流注于河。婴侯之水出焉，北流注于汜水。<br><br>　　东三百里曰沮洳之山。无草木，有金玉。濝水出焉，南流注于河。<br><br>　　又北三百里曰神囷之山。其上有文石，其下有白蛇，有飞虫。黄水出焉，而东流注于洹。滏水出焉，而东流注于欧水。<br><br>　　又北二百里曰发鸠之山。其上多柘木。有鸟焉，其状如乌，文首、白喙、赤足，名曰精卫，其名自[言交]。是炎帝之少女，名曰女娃。女娃游于东海，溺而不返，故为精卫。常衔西山之木石，以堙于东海。漳水出焉，东流注于河。<br><br>　　又东北百二十里曰少山。其上有金玉，其下有铜。清漳之水出焉，东流于浊漳之水。　　又东北二百里曰锡山。其上多玉，其下有砥。牛首之水出焉，而东流注于滏水。<br><br>　　又北二百里曰景山，有美玉。景水出焉，东南流注于海泽。<br><br>　　又北百里曰题首之山。有玉焉，多石，无水。　　又北百里曰[纟肃]山。其上有玉、青碧。其木多[木旬]，其草多芍药、芎[艹/穷]。洧水出焉，而东流注于河。其中有[鱼嚄-口]、黽。<br><br>　　又北百二十里曰松山。阳水出焉，东北流注于河。<br><br>　　又北百二十里曰敦与之山。其上无草木有金玉。[氵索]水出于其阳，而东流注于泰陆之水。[氵氐]水出于其阴，而东流注于彭水。槐水出焉，而东流注于[氵氐]泽。<br><br>　　又北百七十里曰柘山。其阳有金玉，其阴有铁。历聚之水出焉，而北流注于大洧。　　又北三百里曰维龙之山。其上有碧玉，其阳有金，其阴有铁。肥水出焉，而东流注于臬泽，其中多礨石，敞铁之水出焉，而北流注于大泽。<br><br>　　又北百八十里曰白马之山。其阳多石玉，其阴多铁，多赤铜。木马之水出焉，而东北流注于滹沱。　　又北二百里曰空桑之山。无草木，冬夏有雪。空桑之水出焉，东流注于[氵虖]沱。<br><br>　　又北三百里曰泰戏之山。无草木，多金玉。有兽焉，其状如羊，一角一目，目在耳后，其名曰[羊东][羊东]，其鸣自訆。滹沱之水出焉，而东流注于溇水。液女之水出于其阳，南流注于沁水。<br><br>　　又北三百里曰石山，多藏金玉。濩濩之水出焉，而东流注于滹沱；鲜于之水出焉，而南流注于滹沱。<br><br>　　又北二百里曰童戎之山。皐涂之水出焉，而东流注于溇液水。<br><br>　　又北三百里曰高是之山。滋水出焉，而南流注于滹沱。其木多棕，其草多条。滱水出焉，东流注于河。<br><br>　　又北三百里曰陆山，多美玉。[炎阝]水出焉，而东流注于河。<br><br>　　又北二百里曰沂山。般水出焉，而东流注于河。<br><br>　　北百二十里曰燕山，多婴石。燕水出焉，东流注于河。　　又北山行五百里水行五百里，至于饶山。是无草木，多瑶碧，其兽多橐駞，其鸟多鶹。历虢之水出焉，而东流注于河。其中有师鱼，食之杀人。　　又北四百里曰乾山。无草木，其阳有金玉，其阴有铁而无水。有兽焉，其状如牛而三足，其名曰澣[犭原]，其鸣自[言交]。<br><br>　　又北五百里曰伦山。伦水出焉，而东流注于河，其状如麋，其川（州）在尾上，其名曰罴。　　又北五百里曰碣石之山。绳水出焉，而东流注于河，其中多蒲夷之鱼。其上有玉，其下多青碧。<br><br>　　又北水行五百里至于雁门之山，无草木。<br><br>　　又北水行四百里至于泰泽。其中有山焉，曰帝都之山，广员百里。无草木，有金玉。<br><br>　　又北五百里曰錞于毋逢之山。北望鸡号之山，其风如[风力/力力]。西望幽都之山，浴水出焉，是有大蛇，赤首白身，其音如牛，见则其邑大旱。<br><br>　　凡《北次三经》之首，自太行山以至于毋逢之山，凡四十六山，万二千三百五十里。其神状皆马身人面者廿神。其祠之，皆用一藻茝瘗之。其十四神状皆彘身而载玉。其祠之，皆用一璧瘗之。大凡四十四神，皆用稌糈米祠之，此皆不火食。<br><br>　　右北经之山志，凡八下七山，二万三千二百三十里。</p>
<p>　《东山经》之首[木敕][朱/虫虫]之山，北临乾昧，食水出焉，而东北流注于海。其中多[鱼庸][ 鱼庸]之鱼，其状如犁羊，其音如彘鸣。　　又南三百里曰[艹/畾]山。其上有玉，其下有金。湖水出焉，东流注于食水，其中多活师。<br><br>　　又南三百里曰[木旬]状之山。其上多金玉，其下多青碧石。有兽焉，其状如犬，六足，其名曰从从，其鸣自[言交]。有鸟焉，其状如鸡而鼠毛，其名曰[此/虫]鼠，见则其邑大旱。[氵只]水出焉，而北流注于湖水。其中多箴鱼，其状如儵。其喙如箴，食之无疫疾。<br><br>　　又南三百里曰勃齐之山。无草木，无水。　　又南三百里曰番条之山。无草木，多沙。减水出焉，北流注于海，其中多鱤鱼。<br><br>　　又南四百里曰姑儿之山。其上多漆，其下多桑柘。姑儿之水出焉，北流注于海，其中多鱤鱼。<br><br>　　又南四百里曰高氏之山。其上多玉，其下多箴石。诸绳之水出焉，东流注于泽，其中多金玉。　　又南三百里曰岳山。其上多桑，其下多樗。泺水出焉，东流注于泽，其中多金玉。<br><br>　　又南三百里曰犲山。其上无草木，其下多水，其中多堪[予予]之鱼。其兽焉，其状如夸父而彘毛，其音如呼，见则天下大水。<br><br>　　又南三百里曰独山。其上多金玉，其下多美石。末涂之水出焉，而东南流注于沔；其中多[儵虫－黑][虫庸]，其状如黄蛇，鱼翼，出入有光，见则天下大旱。<br><br>　　又南三百里曰泰山。其上多玉，其下多金。有兽焉，其状如豚而有珠，名曰狪狪，其鸣自訆。环水出焉，东流注于江，其中多水玉。<br><br>　　又南三百里曰竹山。錞于江，无草木，多瑶碧。激水出焉，而东南流注于娶檀之水，其中多茈蠃。<br><br>　　凡东山经之首，自[木敕][朱/虫虫]之山以至于竹山，凡十二山，三千六百里。其神状皆人身龙首。祠毛用一犬祈，([耳申])〔[血耳]〕用鱼。<br><br>　　《东次二经》之首曰空桑之山。北临食水，东望沮吴，南望沙陵，西望缗泽。有兽焉，其状如牛而虎文，其音如钦，其名曰[车令] [车令]，其鸣自叫。见则天下大水。<br><br>　　又南六百里曰曹夕之山。其下多糓而无水，多鸟兽。又西南四百里峄皋之山。其上多金玉，其下多白垩。峄皋之水出焉，东流注于激女之水焉，其中多蜃珧。<br><br>　　又南水行五百里流沙三百里，至于曷山之尾。无草木，多砥砺。<br><br>　　又南三百八十里曰葛山之首，无草木。澧水出焉，东流注于余泽。其中多珠蟞鱼，其状如肺而有(四)目六足，有珠，其味酸甘，食之无疠。<br><br>　　又南三百八十里曰馀峩之山。其上多梓枏，其下多荆芑。杂余之水出焉，东流注于黄水。有兽焉，其状如菟而鸟喙，鸱目蛇尾，见人则眠，名曰[犭九]狳，其鸣自訆，见则螽蝗为败。<br><br>　　又南三百里曰杜父之山。无草木，多水。<br><br>　　又南三百里曰耿山。无草木，多水碧，多大蛇。有兽焉，其状如狐而鱼翼，其名曰朱[犭需]，其鸣自訆，见则其国有恐。<br><br>　　又南三百里曰卢其之山。无草木，多沙石。沙水出焉，南流注于涔水。其中多[鯬鸟-鱼]鹕，其状如鸳鸯而人足，其鸣自訆，见则其国多土功。　　又南二百八十里曰姑射之山。无草木，多石。<br><br>　　又南水行三百里流沙百里，曰北姑射山。无草木，多石。<br><br>　　又南三里曰南姑射之山。无草木，多水。<br><br>　　又南三里里曰碧山。无草木，多大蛇，多碧、水玉。　　又南五百里曰缑氏之山。无草木，多金玉，原水出焉，东流注于沙泽。　　又南三百时曰姑逢之山。无草木，多金玉。有兽焉，其状如狐而有翼，其音如鸿雁，其名曰[犭敝] [犭敝]，见则天下大旱。<br><br>　　又南五百里曰凫丽之山。其上多金玉，其下多箴石。有兽焉，其状如狐而九尾、九首、虎爪，名曰蠪侄，其音如婴儿，是食人。<br><br>　　又南五百里曰[石湮-氵]山。南临[石湮-氵]水，东望湖泽。有兽焉，其状如马，而羊目，四角，牛尾，其音如獋狗，其名曰峳峳，见则其国多狡客。有鸟焉，其状如凫而鼠尾，善登木，其名曰絜钩，见则其国多疫。<br><br>　　凡《东次二经》之首，自空桑之山至于[石湮-氵]山，凡十七山，六千六百四十里，其神状皆兽身人面载[角各]。其祠毛用一鸡，祈婴用一璧瘗。<br><br>　　又《东次三经》之首曰尸胡之山。北望[歹羊]山，其上多金玉，其下多棘。有兽焉，其状如麋而鱼目，名曰[夗/女]胡，其鸣自訆。<br><br>　　又南水行八百里曰岐山。其木多桃李，其兽多虎。<br><br>　　又南水行五百里曰诸钩之山。无草木，多沙石。是山也，广员百里，多寐鱼。<br><br>　　又南水行七百里曰中父之山，无草木，多沙。<br><br>　　又东水行千里曰胡射之山，无草木，多沙石。<br><br>　　又南水行七百里曰孟子之山。其木多梓、桐、多桃、李；其草多菌蒲；其兽多麋鹿。是山也，广员百里。其上有水出焉，名曰碧阳，其中多鳣鲔。<br><br>　　又南水行五百里曰流沙。行五百里，有山焉，曰跂踵之山。广员二百里，无草木，有大蛇，其上多玉。有水焉，广员四十里皆涌，其名曰深泽，其中多蠵龟。有鱼焉，其状如鲤，而六足鸟尾 。名曰[鱼合] [鱼合]之鱼，其名(鸣)自叫。<br><br>　　又南水行九百里曰[足每]隅之山。其上多草木，多金玉，多赭。有兽焉，其状如牛而马尾，名曰精精，其鸣自叫。又南水行五百里，流沙三百里，至于无皋之山。志望幼海，东望榑木。无草木，多风。是山也，广员百里。<br><br>　　凡《东次三经》之首，自尸胡之山至于无皋之山，凡九山，六千九百里。其神状皆人身而羊角。其祠用一牡羊，米用黍。是神也，见则风雨水为败。<br><br>　　又《东次四经》之首曰北号之山，临于北海。有木焉，其状如杨，赤华，其实如枣而无核，其味酸甘，食之不疟。食水出焉，而东北流注于海。有兽焉，其状如狼，赤首鼠目，其单如豚，名曰[犭曷](狙)([犭旦])是食人。有鸟焉，其状如鸡而白首。鼠足而虎爪，其名曰鬿雀，亦食人。<br><br>　　又南三百里曰旄山，无草木。苍体之水出焉，而西流注于展水。其中多[羞鱼]鱼，其状如鲤而大首，食者不疣。<br><br>　　又南三百二十里曰东始之山 。上多苍玉。有木焉，其状如杨而赤理，其汁如血，不实，其名曰芑，可以服马。泚水也焉，而东北流注于海。其中多美贝；多茈鱼，其状如鮒，一首而十身，其臭如麋芜，食之不[米费]。<br><br>　　又东南三百里曰女烝之山。其上无草木。石膏水出焉，而西注于鬲水；其中多薄鱼，其状如鱣鱼而一目，其音如欧，见则天下大旱。<br><br>　　又东南二百里曰钦山。多金玉而无石。师水出焉，而北流注于皋泽，其中多[鱼羞]鱼，多文贝。有兽焉，其状如豚而有七，其名曰当康，其鸣自叫，见则天下大穰。<br><br>　　又东南二百里曰子桐之山。子桐之水也焉，而西流注于馀如之泽。其中多[鱼骨]鱼，其状如鱼而鸟翼，也入有光，其音如鸳鸯，见则天下大旱。<br><br>　　又东北二百里曰剡山，多金玉。有兽焉，其状如彘而人面。黄身而赤尾，其名曰合寙，其音如婴儿。是兽也，食人，亦食虫蛇，见则天下大水。<br><br>　　又东二百里曰太山。上多金玉，桢木。有兽焉，其状如牛而白首，一目而蛇尾，其名曰蜚。行水则竭，行草则死,见则天下大疫。鉤水出焉，而北流注于涝水，其中多[鱼付]鱼。<br><br>　　凡《东次四经》之首，自北号之山至于太山，凡八山，一千七百二十里。　　右东经之山志，凡四十六山，万八千八百六十里。</p>
<p>　　《中山经》薄山之首曰甘枣之山。共水出焉，而西流注于河。其上多杻木；其下有草焉，葵本而杏叶，黄华而荚实，名曰箨，可以已瞢。有兽焉，其状如[虫/虫|犬]鼠而文题，其名曰[嫨能-女]，食之已瘿。<br><br>　　又东二十里曰历儿之山。其上多橿；多枥木，是木也，方茎而员叶，黄华而毛，其实如楝，服之不忘。　　又东十五里曰渠猪之山。其上多竹。渠猪之水出焉，而南流注于河。其中多豪鱼，其状如鲔，赤喙(赤)尾赤羽，可以已白癣。<br><br>　　又东三十五里曰葱聋之山。其中多大谷，是多白垩，黑青黄垩。<br><br>　　又东十五里曰涹山。其上多赤铜，其阴多铁。　　又东七十里曰脱扈之山。有草焉，其状如葵叶而赤华，荚实，实如棕荚，名曰植楮，可以已癙，食之不眯。<br><br>　　又东二十里曰金星之山。多天婴，其状如龙骨，可以已痤。<br><br>　　又东七十里曰泰威之山。其中有谷曰凫谷，其中多铁。<br><br>　　又东十五里曰橿谷之山，其中多赤铜。　　又东百二十里曰吴林之山，其中多葌草。　　又东三十里曰牛首之山。有草焉，名曰鬼草，其叶如葵而赤茎，其秀如禾，服之不忧。劳水出焉，而西流注于[氵橘-木]水。是多飞鱼，其状如[鱼付]鱼，食之已痔[彳同亍]。<br><br>　　又北四十里曰霍山，其木多榖。有兽焉，其状如貍而白尾有鬣，名曰朏朏，养之可以已忧。<br><br>　　又北五十二里曰合谷之山。是多[艹/詹]棘。　　又北三十五里曰阴山。多砺石、文石。少水出焉，其中多[周彡]棠，其叶如榆叶而方，其实如赤菽，食之已聋。<br><br>　　又东北四百里曰鼓镫之山，多赤铜。有草焉名曰荣草。其叶如柳，其本如鸡卵，食之已风。凡薄山之首，自甘枣之山至于鼓镫之山，凡十五山，六千六百七十里。历儿冢也，其祠礼：毛，太牢之具，县以吉玉。其馀十三山者，毛用一羊，县婴用桑封，瘗而不糈，桑封者，桑主也，方其下而锐其上，而中穿之加金。<br><br>　　《中次二经》济山之首曰[火军]诸之山。其上多桑，其兽多闾麋，其鸟多鹖。　　又西南二百里曰发视之山。其上多金玉，其下多砥砺。即鱼之水出焉，而西流注于伊水。<br><br>　　又西三百里曰豪山。其上多金玉，而无草木。　　又西三百里曰鲜山。多金玉，无草木。鲜水出焉，而北流注于伊水。其中多鸣蛇，其状如蛇而四翼，其音如磬，见则其邑大旱。<br><br>　　又西三百时曰阳山。多石，无草木。阳水出焉，而北流注于伊水。其中多鸣蛇，其状如蛇而四翼，其音如磬，见则其邑大旱。<br><br>　　又西三百里曰阳山。多石，无草木。阳水出焉，而北流注于伊水。其中多化蛇，其状人面而豺身，鸟翼而蛇行，其音如叱呼，见则其邑大水。<br><br>　　又西二百里曰昆吾之山，其上多赤铜。有兽焉，其状如彘而有角，其音如号，名曰[龙虫]砥，食之不眯。　　又西百二十里曰葌山。葌水出焉，而北流注于伊水，其上多金玉，其下多青雄黄。有木焉，其状如棠而赤叶，名曰芒草，可以毒鱼。　　又西一百五十里曰独苏之山，无草木而多水。<br><br>　　又西二百里曰蔓渠之山。其上多金玉，其下多竹箭。伊水出焉，而东流注于洛。有兽焉，其名曰马腹，其状如人面虎身，其音如婴儿，是食人。<br><br>　　凡《济山经》之首，自辉诸之山至于蔓渠之山，凡九山，一千六百七十里，其神皆人面而鸟身。祠用毛，用一吉玉，投而不糈。<br><br>　　《中次三经》萯山之首，曰敖岸之山。其阳多[王雩]琈之玉，其阴多赭、黄金。神熏池居之。是常出美玉。北望河林，其状如[艹/菁]如举。有兽焉，其状如白鹿而四角，名曰夫诸，见则其邑大水。<br><br>　　又东十里曰青要之山。实维帝之密都，北望河曲是多驾鸟。南望墠渚，禹父之所化，是多仆累、薄卢。[鬼申]武罗司之，其状人面而豹文，小要而白齿，而穿耳以鐻，其鸣如鸣玉。是山也，宜女子。畛水出焉，而北流注于河。其中有鸟焉，名曰鴢，其状如凫，青身而朱目赤尾，食之宜子。有草焉，其状如葌，而方茎、黄华、赤实，其本如藁本，名曰荀草，服之美人色。　　又东十里曰騩山。其上有美枣，其阴有[王雩]琈之玉。正回之水出焉，而北流注于河。其中多飞鱼，其状如豚而赤文，服之不畏雷，可以御兵。<br><br>　　又东四十里曰宜苏之山。其上多金玉，其下多蔓居之木。[氵庸][氵庸]之水出焉，而北流注于河，是多黄贝。<br><br>　　又东二十里曰和山。其上无草木而多瑶碧，实维河之九都。是山也，五曲，九水出焉，合而北流注于河，其中多苍玉。吉神泰逢司之，其状如人而虎尾，是好居于萯山之阳，出入有光。泰逢神动天地气也。<br><br>　　凡萯山之首，自敖岸之山至于和山，凡五山，四百四十里。其祠泰逢、熏池、武罗皆一牡羊副,婴用吉玉。其二神用一雄鸡瘗之，糈用涂。<br><br>　　《中次四经》釐山之首曰鹿蹄之山。其上多玉。其下多金。甘水出焉，而北流注于洛，其中多泠石。<br><br>　　西五十里曰扶猪之山，其上多礝石。有兽焉，其状如貉而人目，其名曰鮣[鹿/言]。虢水出焉，而北流注于洛，其中多瓀石。　　又西一百二十里曰釐山。其阳多玉，其阴多蒐。有兽焉，其状如牛，苍身，其音如婴儿，是食人，其名曰犀渠。[氵庸][氵庸]之水出焉，而南流注于伊水。有兽焉，名曰[犭頡]，其状如獳犬，而有鳞，其毛如彘鬣。<br><br>　　又西二百里曰箕尾之山。多穀，多涂石，其上多[王雩]琈之玉。<br><br>　　又西二百五十里曰柄山。其上多玉，其下多铜。滔雕之水出焉，而北流注于洛。其中多羬羊。有木焉。其状如樗，其叶如桐而荚实，其名曰茇。可以毒鱼。<br><br>　　又西二百里曰白边之山。其上多金玉,其下多青雄黄。<br><br>　　又西二百里曰熊耳之山。其上多漆，其下多棕。浮濠之水出焉，而西流注于洛，其中多水玉，多人鱼。有草焉，其状如苏而赤华，名曰葶薴，可以毒鱼。<br><br>　　又西三百里曰牡山。其上多文石，其下多竹箭竹[艹/媚]。其兽多蚱牛、羬羊、鸟多赤鷩。<br><br>　　又西三百五十里曰讙举之山。洛水出焉，而东北流注于玄扈之水，其中多马肠之物。此二山者，洛间也。<br><br>　　凡釐山之首，自鹿蹄之山至于玄扈之山，凡九山，六千百七十里。其神状皆人面兽身。其祠之，毛用一白鸡，祈而不糈，以采衣之。　　《中次五经》薄山之首曰苟床之山。无草木，多怪石。<br><br>　　东三百里曰首山。其阴多穀柞，其草多[艹/术]芫；其阳多[王雩]琈之玉，木多槐。其阴有谷，曰机谷，多題[鸟犬]鸟，其状如枭而三目，有耳，其音如录，食之已垫。<br><br>　　又东三百里曰县[属刂]之山。无草木，多文石。<br><br>　　又东三百里曰葱聋之山。无草木，多［广夆］石。<br><br>　　东北五百里曰条谷之山。其木多槐、桐，其草多芍药、亹冬。　　又北十里曰超山。其阴多苍玉，其阳有井，冬有水而夏竭。<br><br>　　又东五百里曰成侯之山，其上多櫄木，其草多芃。<br><br>　　又东五百里曰朝歌之山，谷多美垩。<br><br>　　又东五百里曰槐山，谷多金、锡。<br><br>　　又东十里曰历山。其木多槐，其阳多玉。　　又东十里曰尸山。多苍玉，其兽多[鹿京]。尸水出焉，南流注于洛水，其中多美玉。<br><br>　　又东十里曰良馀之山。其上多榖、柞，无石。馀水出于其阴，而北流注于河；乳水出于其阳，而东南流注于洛。　　又东南十里曰蛊尾之山。多砺石、赤铜。龙馀之水出焉，而东南流注于洛。<br><br>　　又东北二十里曰升山。其木多榖、柞、棘，其草多[艹/诸][艹/与]蕙，多寇脱。黄酸之水出焉，而北流注于河，其中多璇玉。<br><br>　　又东十二里阳虚之山。多金，临于玄扈之水。<br><br>　　凡薄山之首，自苟林之山至于阳虚之山，凡十六山，二千九百八十二里。升山冢也，其祠礼，太牢，婴用吉玉。首山[鬼申]也，其祠用［禾余］、黑牺、太牢之具、蘗酿、干舞、置鼓，婴用一璧。尸水，合天也，肥牲祠之，用一黑犬于上用一雌鸡于下，[乞刂]一牝羊，献血。婴用吉玉，采之，飨之。<br><br>　　《中次六经》缟羝山之首，曰平逢之山。南望伊、洛，东望榖城之山，无草木，无水，多沙石。有神焉，其状如人而二首，名曰骄虫，是为螫虫，实维蜂蜜之庐。其祠之：用一雄鸡，禳而勿杀。<br><br>　　西十里曰缟羝之山，无草木，多金玉。<br><br>　　又西十里曰廆山。其阴多[王雩]琈之玉。其西有谷焉，名曰雚谷，其木多柳楮。其中有鸟焉，状如山鸡而长尾，赤如丹火而青喙，名曰鸰［要鸟］，其鸣自呼，服之不眯。交觞之水出于其阳，而南流注于洛，俞随之水出于其阴，而北流注于榖水。<br><br>　　又西三十里曰瞻诸之山。其阳多金，其阴多文石。［氵射］水出焉，而东南流注于洛；少水出其阴，而东流注于榖水。<br><br>　　又西三十里曰娄琢之山。无草木，多金玉。瞻水出于其阳，而东流注于洛。陂水出于阴，而北流注于榖水，其中多茈石、文石。<br><br>　　又西四十里曰白石之山。惠水出于其阳，而南流注于洛，其中多水玉。涧水出于其阴，西北流注于榖水，其中多麋石、栌丹。<br><br>　　又西五十里曰榖山。其下多榖，其上多桑。爽水出焉，而西北流注于榖水，其中多碧绿。<br><br>　　又西七十二里曰密山。其阳多玉，其阴多铁。豪水出焉，而南流注于洛；其中多旋龟，其状鸟首而尾，其音如判木。无草木。<br><br>　　又西百里曰长石之山。无草木，多金玉。其西有谷焉，名曰共谷，多竹。共水出焉，西南流注于洛，其中多鸣石。<br><br>　　又西一百四十里曰傅山。无草木，多瑶碧。厌染之水出于其阳，而南流注于洛，其中多人鱼。其西有林焉，名曰墦冢。榖水也焉，而东流注于洛，其中多［王因］玉。<br><br>　　又西五十里曰橐山。其木多樗，多[木備-亻］木。其阳多金玉，其阴多铁，多萧。槖水出焉，而北流注于河。其中多脩辟之鱼，状如黽而白喙，其音如鸱，食之已白癣。　　又西九十里曰常烝之山。无草木，多垩。潐水出焉，而东北流注于河，其中多苍玉。菑水出焉，而北流注于河。<br><br>　　又西九十里曰夸父之山。其木多棕、枏、多竹箭。其兽多[牛乍]牛、羬羊，其鸟多鷩。其阳多玉，其阴多铁。其北有林焉，名曰桃林，是广员三百里，其中多马。湖水出焉，而北流注于河，其中多珚玉。<br><br>　　又西九十里曰阳华之山。其阳多金玉，其阴多青雄黄。其草多[艹/诸][艹/与]，多苦辛，其状如[木肃]，其实如瓜，其味酸甘，食之已疟。杨水出焉，而西南流注于洛。其中多人鱼。门水出焉，而东北流注于门水，其中多玄[石肃]。[糹昔]姑之水出于其阴，而东流注于门水，其上多铜。门水出于河，七百九十里入雒水。<br><br>　　凡缟羝山之首，自平逢之山至于阳华之山，凡十四山，七百九十里。岳在其中，以六月祭之，如诸岳之祠法，则天下安宁。　　《中次七经》苦山之首曰休与之山。其上有石焉，名曰帝台之棋，五色而文，其状如鹑卵。帝台之石，所以祷百神者也，服之不蛊。有草焉，其状如蓍，赤叶而本丛生，名曰夙条，可以为簳。<br><br>　　东三百里曰鼓钟之山，帝台之所以觞百神也。有草焉，方茎而黄华，员叶而三成，其名曰焉酸，可以为毒。其上多砺，其下多砥。　　又东二百里曰姑媱之山。帝女死焉，其名曰女尸，化为[蘨-系]草，其叶胥成，其华黄，其实如菟丘，服之媚于人。<br><br>　　又东二十里曰苦山。有兽焉，名曰山膏，其状如逐，赤若丹火，善詈。其上有木焉，名曰黄棘，黄华而员叶，其实如兰，服之不字。有草焉，员叶而无茎，赤华而不实，名曰无条，服之不瘿。<br><br>　　又东二十七里曰堵山。神天愚居之，是多怪风雨。其上有木焉，名曰天[木扁]，方茎而葵状，服者不癭。<br><br>　　又东五十二里曰放皋之山。明水出焉，南流注于伊水，其中多苍玉。有木焉，其叶如槐，黄华而不实，其名曰蒙木，服之不惑。有兽焉，其状如蜂，枝尾而反舌，善呼，其名曰文文。<br><br>　　又东五十七里曰大[非/古](苦)之山。多[王雩]琈之玉，多麋玉。有草焉，其(状叶)(叶状)如榆，方茎而苍伤，其名曰牛伤，其根苍文，服者不厥，可以御兵。其阳狂水出焉，西南流注于伊水，其中多三足龟，食者无水疾，可以已肿。<br><br>　　又东七十里曰半石之山。其上有草焉，生而秀，其高丈馀，赤叶赤华，华而不实，其名曰嘉荣，服之者不霆。来需之水出于其阳，而西流注于伊水，其中多鯩鱼，黑文，其状如鮒，食者不睡。合水出于其阴，而北流注于洛，多縢鱼，状如鳜，居逵，苍文赤尾，食者不痈，可以为瘘。　　又东五十里曰少室之山，百草木成囷。其上有木焉，其名曰帝休，叶状如杨，其枝五衢，黄华黑实，服者不怒。其上多玉，其下多铁。休水出焉，而北流注于洛，其中多[鱼帝]鱼，状如[执皿]而长距，足白而对，食者无蛊疾，可以御兵。<br><br>　　又东三十里曰泰室之山。其上有木焉，叶状如犁而赤理，其名曰栯木，服者不妒。有草焉，其状如[艹/术]，白华黑实，泽如[艹/婴][艹/奥]，其名曰[蘨-系]草，服之不昧。上多美石。　　又北三十里曰讲山。其上多玉，多柘，多柏。有木焉，名曰帝屋，叶状如菽，反伤赤实，可以御凶。　　又北三十里曰婴梁之山。上多苍玉，錞于玄石。<br><br>　　又东三十里曰浮戏之山。有木焉，叶状如樗而赤实，名曰亢木，食之不蛊。汜水出焉，而北流注于河。其东有谷，因名曰蛇谷，上多少辛。　　又东四十里曰少陉之山。有草焉，名曰[艹/岡]草，叶状如葵，而赤茎白华，实如[艹/婴][艹/奥]，食之不愚。器难之水出焉，而北流注于役水。<br><br>　　又东南十里曰太山。有草焉，名曰棃，其叶状如荻而赤华，可以已疽。太水出于其阳，而东南流注于役水。承水也于其阴，而东北流注于役。<br><br>　　又东二十里曰末山。上多赤金。末水出焉，北流注于役。<br><br>　　又东二十五里曰役山。上多白金，多铁。役水出焉，北注于河。<br><br>　　又东三十五里曰敏山。上有木焉，其状如荆，白华而赤实，名曰葪柏，服者不寒。其阳多[王雩]琈之玉。<br><br>　　又东三十里曰大騩之山。其阴多铁、美玉、青垩。有草焉，其状如蓍而毛，青华而白实，其名曰[艹/狼]([艹/很])。服之不夭，可以为腹病。<br><br>　　凡苦山之首，自休与之山至于大騩之山，凡十有九山，千一百八十四里。其十六神者，皆豕身而人面。其祠：毛[牛全]用一羊羞，婴用一藻玉瘗。苦山、少室、太室皆冢也，其祠之太牢之具，婴以吉玉。其神状皆人面而三首，其馀属皆豕身人面也。<br><br>　　《中次八经》荆山之首，曰景山。其上多金玉，其木多杼檀。雎水出焉，东南流注于江，其中多丹粟，多文鱼。<br><br>　　东北百里曰荆山。其阴多铁，其阳多赤金；其中多犛牛，多豹虎；其木多松柏，其草多竹，多桔櫾。漳水出焉，而东南流注于雎。其中多黄金，多鲛鱼，其兽多闾麋。<br><br>　　又东北百五十里曰骄山。其上多玉，其下多青雘，其木多松、柏，多桃枝钩端。神[单/虫虫]围处之，其状如人面，羊角虎爪，恒游于雎漳之渊，出入有光。<br><br>　　又东北百二十里曰女几之山。其上多玉，其下多黄金。其兽多豹虎，多闾麋、[鹿/京]麂。其鸟多白[乔鸟]，多翟，多鸩。<br><br>　　又东北二百里曰宜诸之山。其上多金玉，其下多青雘。洈水出焉，而南流注于漳，其中多白玉。<br><br>　　又东北三百五十里曰纶山。其木多梓、枏，多桃枝、多柤、栗、橘、櫾，其兽多闾、麈、麢、[免/比/大-儿]。<br><br>　　又东二百里曰陆陒之山。其上多[王雩]琈之玉，其下多垩，其木多杻、橿。<br><br>　　又东百三十里曰光山。其上多碧，其下多(木)(水)。神计蒙处之，其状人身而龙首，恒游于漳渊，出入必有飘风暴雨。<br><br>　　又东百五十里曰岐山。其阳多赤金，其金阴多白珉，其上多金玉，其下多青雘，其木多樗。神涉[单／虫虫]处之，其状人身而方面三足。<br><br>　　又东百三十里曰铜山。其上多金、银、铁，其木多穀、柞、柤、栗、桔、櫾，其兽多豹。<br><br>　　又东北三十里，曰美山。其兽多兕牛，多闾麈，多豕鹿。其上多金，其下多青雘。<br><br>　　又东北百里曰大尧之山。其木多松、柏，多梓、桑，多机；其草多竹；其兽多豹、虎、麢、[薨鸟]。<br><br>　　又东北三百里曰灵山。其上多金玉，其下多青雘，其木多桃、李、梅、杏。<br><br>　　又东北七十里曰龙山。上多寓木；其上多碧，其下多赤锡；其草多桃枝、钩端。<br><br>　　又东南五十里曰衡山。上多寓木、穀、柞、多黄垩、白垩。<br><br>　　又东南七十里曰石山。其上多金，其下多青雘，多寓木。　　又南百二十里曰若山。其上多[王雩]琈之玉，多赭，多邽石，多寓木，多柘。<br><br>　　又东南一百五十里曰彘山。多美石，多柘。<br><br>　　又东南一百五十里曰玉山。其上多金玉，其下多碧铁，其木多柏。<br><br>　　又东南七十里曰[言雚]山。其木多檀，多邽石，多白锡。郁水出于其上，潜于其下，其中多砥砺。<br><br>　　又东北百五十里曰仁举之山。其木多穀、柞。其阳多赤金，其阴多赭。<br><br>　　又东五十里曰师每之山。其阳多砥砺，其阴多青雘。其木多柏，多檀，多柘；其草多竹。<br><br>　　又东南二百里曰琴鼓之山。其木多穀、柞、椒、柘；其上多白珉，其下多洗石；其兽多豕、鹿，多白犀；其鸟多鸩。　　凡荆山之首，自景山至琴鼓之山，凡二十三山，二千八百九十里，其神状皆鸟身而人面。其祠用一雄鸡祈瘗，用一藻圭，糈用稌。骄山冢也，其祠用羞酒少牢祈瘗，婴毛一璧。<br><br>　　《中次九经》岷山之首曰女几之山。其上多石涅，其木多杻、橿，其草多菊、[艹/术]。洛水出焉，东注于江。其中多雄黄，其兽多虎、豹。<br><br>　又东北三百里曰岷山。江水出焉，东北流注于海，其中多良龟，多鼉。其上多金、玉，其下多白珉。其木多梅棠。其兽多犀、象，多夔牛。其鸟多翰、[敝/鸟]。　　又东北一百四十里曰崃山。江水出焉，东流注(于)大江。其阳多黄金，其阴多麋、麈。其木多檀、柘，其草多薤韭，多药空夺。<br><br>　　又东一百五十里曰崌山。江水出焉，东流注于大江，其中多怪蛇多[执/鱼]鱼。其木多[木酋]杻，多梅梓。其兽多夔麢犀兕。有鸟焉，状如鸮而赤身白首，其名曰窃脂，可以御火。<br><br>　　又东三百里曰高梁之山。其上多垩，其下多砥砺。其木多桃枝钩端。有草焉，状如葵而赤华，荚实白柎，可以走马。<br><br>　　又东四百里曰蛇山。其上多黄金，其下多垩；其木多栒，多豫章，其草多嘉荣、少辛。有兽焉，状如狐，而白尾长耳，名[犭也]狼，见则国内有兵。<br><br>　　又东五百里曰鬲山。其阳多金，其阴多白珉。蒲[薨鸟]之水出焉，而东流注于江，其中多白玉。其兽多犀象熊罴，多猨蜼。<br><br>　　　又东北三百里曰隅阳之山。其上多金玉，其下多青雘。其木多梓桑，其草多茈，徐之水出焉，东流注于江，其中多丹栗。<br><br>　　又东二百五十里曰岐山。其上多白金，其下多铁。其木多梅梓，多[木酋]杻。減水出焉，东南流注于江。　　又东三百里曰勾檷之山。其上多玉，其下多黄金。其木多栎柘，其草多芍药。<br><br>　　又东一百五十里曰风雨之山。其上多白金，其下多石涅；其木多棷[木单]，多杨。宣余之水出焉，东流注于江，其中多蛇。其兽多闾麋，多麈豹虎，其鸟多白鷮。　　又东北二百里曰玉山。其阳多铜，其阴多赤金。其木多豫章[木酋]杻，其兽多豕鹿、麢、[免/比/大-儿]，其鸟多鸩。<br><br>　　又东一百五十里曰熊山。有穴焉，熊之穴，恒出神人，夏启而冬闭。是穴也，冬启乃必有兵。其上多白玉，其下多白金。其木多樗柳，其草多冠脱。<br><br>　　又东一百四十里曰騩山。其阳多美玉赤金，其阴多铁。其木多桃枝荆（芭）[芑]。<br><br>　　又东二百里曰葛山。其上多赤金。其下多瑊石。其木多柤、栗、橘、櫾、[木酋]、杻，其兽多麢、[免/比/大-儿]，其草多嘉荣。<br><br>　　又东一百七十里曰贾超之山。其阳多黄垩，其阴多美赭；其木多柤、栗、橘、櫾，其中多龙脩。<br><br>　　凡岷山之首，自女几山至于贾超之山，凡十六山，三千五百里。其神状皆马身而龙首。其祠，毛用一雄鸡瘗，糈用稌。文山、勾檷、风雨、騩之山，是皆冢也；其祠之：羞酒，少牢具，婴毛一吉玉。熊山，(席)(帝)也。其祠：羞酒，太牢具，婴毛一璧。干舞，用兵以禳祈，璆冕舞。<br><br>　　《中次十经》之首曰首阳之山，其上多金玉，无草木。<br><br>　　又西五十里曰虎尾之山。其木多椒椐，多封石。其阳多赤金，其阳多铁。<br><br>　　又西南五十里曰繁缋之山。其木多、[木酋]、杻，其草多枝勾。<br><br>　　又西南二十里曰勇石之山。无草木，多白金，金水。<br><br>　　　又西南二十里曰复州之山。其木多檀，其阳多黄金。有鸟焉，其状如鸮，而一足彘尾，其名曰[足支]踵，见则其国大疫。<br><br>　　又西三十里曰楮山。多寓木，多椒椐，多柘，多垩。<br><br>　　又西三十里曰又原之山。其阳多青雘，其阴多铁，其鸟多鸜鹆。<br><br>　　又西五十里曰涿山。其木多穀、柞、杻，其阳多[王雩]琈之玉。<br><br>　　又西七十里曰丙山。其木多梓、檀，多[弓欠]、杻。　　凡首阳山之首，自首山至于丙山，凡九山，二百六十七里。其神状皆龙身而人面。其祠之：毛用一雄鸡瘗，糈用五种之糈。堵山，冢也，其祠之：少牢具，羞酒祠，婴毛一璧瘗。騩山，帝也，其祠羞酒，太牢(其)(具)；合巫祝二人舞，婴一璧。<br><br>　　《中次一十一山(经)》荆山之首，曰翼望之山。湍水出焉，东流注于济。贶水出焉，东南流注于汉，其中多蛟。其上多松、柏，其下多漆，梓。其阳多赤金，其阴多珉。　　又东北一百五十里曰朝歌之山。潕水出焉，东南流注于荥，其中多人鱼。其上多梓、枏，其兽多麢、麋。有草焉，名曰莽草，可以毒鱼。<br><br>　　又东南二百里曰帝囷之山。其阳多[王雩]琈之玉，其阴多铁。帝囷之水出于其上，潜于其下，多鸣蛇。　　又东南五十里曰视山，其上多韭。有井焉，名曰天井，夏有水，冬竭。其上多桑，多美垩、金玉。<br><br>　　又东南二百里曰前山。其木多槠，多柏。其阳多金，其阴多赭。<br><br>　　又东南三百里曰丰山。有兽焉，其状如蝯，赤目、赤喙、黄身，名曰雍和，见则国有大恐。神耕父处之，常游清冷之渊，出入有光，见则其国为败。有九钟焉，是知霜鸣。其上多金，其下多穀、柞、杻、橿。<br><br>　　又东北八百里曰兔床之山。其阳多铁，其林多[艹/诸][艹/与]，其草多鸡穀，其本如鸡卵，其味酸甘，食者利于人。<br><br>　　又东六十里曰皮山。多垩，多赭，其木多松、柏。<br><br>　　又东六十里曰瑶碧之山。其木多柞、枏，其阴多青雘，其阳多白金。有鸟焉，其状如雉，恒食蜚，名曰鸩。<br><br>　　又东四十里曰(支)(攻)离之山。(济)([氵有])水出焉，南流注于汉。有鸟焉，其名曰婴勺，其状如鹊，赤目、赤喙、白身，其尾若勺，其鸣自呼。多[牛乍]牛，多羬羊。<br><br>　　又东北五十里曰[衤失][竹/周]之山，其上多松、柏、机(柏)(桓)。　　又西北一百里曰堇理之山。其上多松，多美梓，其阳多丹雘，多金，其兽多豹、虎。有鸟焉，其状如鹊，青身白喙白目白尾，名曰青耕，可以御疫，其鸣自叫。<br><br>　　又东南三十里曰依[车古]之山。其上多杻、橿，多苴。有兽焉，其状如犬，虎爪有甲，其名曰獜，善[马央][分/牛]，食者不风。<br><br>　　又东南三十五里曰即谷之山。多美玉，多玄豹，多闾麈，多麢、[免/比/大-儿]。其阳多珉，其阴多青雘。　　又东南四十里曰鸡山。其上多美梓，多桑，其草多韭。<br><br>　　又东南五十里曰高前之山。其上有水焉，其甚寒而清，帝台之浆也，饮之者不心痛。其上有金，其下有赭。　　又东南三十里曰游戏之山，多杻、橿、穀，多玉，多封石。<br><br>　　又东南三十五里曰从山，其上多松、柏，其下多竹。从水出于其上，潜于其下。其中多三足[敝/龟]，枝尾，食之无蛊疫。<br><br>　　又东南三十里曰婴[石西/土]之山。其上多松、柏，其下多梓、櫄。<br><br>　　又东南三十里曰毕山。帝苑之水出焉，东北流注于视，其中多水玉，多蛟。其上多[王雩]琈之玉。<br><br>　　又东南二十里曰乐马之山。有兽焉，其状如彚，赤如丹火，其名曰 [犭戾]，见则其国大疫。　　又东南二十五里曰[艹/咸]山。视水出焉，东南流注于汝水，其中多人鱼，多蛟，多颉。<br><br>　　又东四十里曰婴山。其下多青雘，其上多金玉。<br><br>　　又东三十里曰虎首之山。多苴、椆、椐。　　又东二十里曰婴侯之山。其上多封石，其下多赤锡。　　又东五十里曰大孰之山。杀水出焉，东北流注于视水 ，其中多白垩。<br><br>　　又东四十里曰卑山。其上多桃、李、苴、梓，多纍。<br><br>　　又东三十里曰倚帝之山。其上多玉，其下多金。有兽焉，其状如[鼠犬]鼠，白耳白喙，名曰狙如，见则其国有大兵。<br><br>　　又东三十里曰鲵山。鲵水出于其上，潜于其下，其中多美垩。其上多金，其下多青雘。<br><br>　　又东三十里曰雅山。澧水出焉，东流注于视水，其中多大鱼。其上多美桑，其下多苴，多赤金。　　又东五十五里曰宣山。沧水出焉，东南流注于视水，其中多蛟。其上有桑焉，大五十尺，其枝四衢，其叶大尺馀，赤理黄华青柎，名曰帝女之桑。<br><br>　　又东四十五里曰衡山。其上多青雘，多桑，其鸟多鸜鹆。<br><br>　　又东七十里曰妪山。其上多美玉，其下多金，其草多鸡穀。<br><br>　　又东三十里曰鲜山。其木多[木酋]、杻、苴，其草多亹冬，其阳多金，其阴多铁。有兽焉，其状如膜(大)(犬)，赤喙，赤目、白尾，见则其邑有火，名曰[犭多]即。<br><br>　　又东三十里曰章山。其阳多金，其阴多美石。皐水出焉，东流注于澧水，其中多[月色]石。<br><br>　　又东二十五里曰大支之山。其阳多金，其木多穀、柞，无草木。<br><br>　　又东五十里曰区吴之山，其木多苴。<br><br>　　又东五十里曰声匈之山。其木多穀，多玉，上多封石。<br><br>　　又东五十里曰大騩之山。其阳多赤金，其阴多砥石。　　又东十里曰踵臼之山，无草木。<br><br>　　又东北七十里曰历石之山。其木多荆芑，其阳多黄金，其阴多砥石。有兽焉，其状如狸，而白首虎爪，名曰梁渠，见则其国有大兵。<br><br>　　又东南一百里曰求山。求水出于其上，潜于其下，中有美赭。其木多苴，多[竹/媚]。其阳多金，其阴多铁。<br><br>　　又东二百里曰丑阳之山。其上多椆、椐。有鸟焉，其状如乌而赤足，名曰[鸟只][鸟余]，可以御火。<br><br>　　又东三百里曰奥山。其上多柏、杻、橿，其阳多[王雩]琈之玉。奥水出焉，东流注于视水。<br><br>　　又东三十五里曰服山。其木多苴，其上多封石，其下多赤锡。<br><br>　　又东(百十)(三百)里曰杳山。其上多嘉荣草，多金玉。　　又东三百五十里曰几山。其木多[木酋]、檀、杻，其草多香。有兽焉，其状如彘，黄身、白头、白尾，名曰闻獜。见则天下大风。<br><br>　　凡荆山之首自翼望之山至于几山。三千七百三十二里。其神状皆彘身人首。其祠：毛用一雄鸡祈，瘗用一珪，糈用五种之精(糈)。禾山，帝也，其祠：太牢之具，羞瘗，倒毛；用一璧，牛无常。堵山、玉山冢也，皆倒祠，羞毛少牢，婴毛吉玉。<br><br>　　《中次十二经》洞庭山之首，曰篇遇之山。无草木，多黄金。　　又东南五十里曰云山。无草木；有桂、竹，甚毒，伤人必死。其上多黄金，其下多[王雩]琈之玉。<br><br>　　又东南一百三十里曰龟山。其木多穀、柞、椆、椐、其上多黄金，其下多青雄黄，多扶竹。<br><br>　　又东七十里曰丙山。多[竹/圭]竹，多黄金、铜、铁、无木。　　又东南五十里曰风伯之山。其上多金、玉，其下多痠石、文石，多铁，其木多柳、杻、檀、楮。其东有林焉，名曰莽浮之林，多美木鸟兽。<br><br>　　又东一百五十里曰夫夫之山。其上多黄金，其下多青雄黄，其木多桑、楮，其草多竹、鸡鼓。神于儿居之，其状人身而身操两蛇，常游于江渊，出入有光。<br><br>　　又东南一百二十里曰洞庭之山。其上多黄金，其下多银、铁，其木多柤、梨、橘、櫾，其草多葌、[艹/糜]芜、芍药、芎[艹/穷]。帝之二女居之，是常游于江渊。澧、沅之风，交潇、湘之渊，是在九江之间，出入必以飘风暴雨。是多怪神，状如人而载蛇，左右手操蛇。多怪鸟。<br><br>　　又东南一百八十里曰暴山。其木多棕枏荆、芑、竹箭、[竹媚]、[竹囷]，其是多黄金、玉，其下多文石铁，其兽多麋鹿、[鹿/旨]、就。　　又东南二百里曰即公之山。其上多黄金，其下多[王雩]琈之玉，其林多柳、杻、檀、桑。有兽焉，其状如龟，而白身赤首，名曰蛫，是可以御火。<br><br>　　又东南一百五十九里曰尧山。其阴多黄垩，其阳多黄金，其木多荆、芑、柳、檀，其草多[艹/诸][艹/与]、[艹/术]。<br><br>　　又东南一百里曰江浮之山。其上多银、砥砺，无草木，其兽多豕、鹿。<br><br>　　又东二百里曰真陵之山。其上多黄金，其下多玉，其木多穀、柞、柳、杻，其草多荣草。<br><br>又东南一百二十里曰阳帝之山。多美铜，其木多橿、杻，[厌/木]楮，其兽多鏖、麝。　　又南九十里曰柴桑之山。其上多银，其下多碧，多(泠)[氵今]石赭，其木多柳、芑楮、桑，其兽多麋鹿，多白蛇、飞蛇。<br><br>　　又东二百三十里曰荣余之山。其上多铜，其下多银，其木多柳、芑，其虫多怪蛇、怪虫。<br><br>　　　凡洞庭山之首，自篇遇之山至于荣余之山，凡十五山、二千八百里。其神状皆鸟身而龙首。其祠：毛用一雄鸡，一牝豚[气刂]，糈用稌。凡夫夫之山、即公之山，尧山、阳帝之山皆冢也，其祠：皆肆瘗，祈用酒，毛用少牢、婴毛，一吉玉。洞庭、荣余山神也，其祠：皆肆瘗，祈酒，太牢祠，婴用圭璧十五，五采惠。　　禹曰：天下名山，经五千三百七十山，六万四千五十六里，居地也，言其五臧，盖其馀小山甚众，不足记云。天地之东西二万八千里，南北二万六千里，出水之山者八千里，受水者八千里，出铜之山四百六十七，出铁之山三千六百九十。此天地之所分壤穀也，弋矛之所发也，刀鎩之所起也，能者有馀，拙者不足。封于泰山，禅于梁父，七十二家，得失之数皆在此内，是谓国用。</p>
<p>　　地之所载，六合之间，四海之内，照之以日月，经之以星辰，纪之以四时，要之以太岁，神灵所生，其物异形，或夭或寿，唯圣人能通其道。<br><br>　　海外自西南陬至东南陬者。<br><br>　　结匈国在其西南，其为人结匈。南山在其东南。自此山来，虫为蛇，蛇号为鱼。一曰南山在结匈东南。比翼鸟在其东，其为鸟青、赤，两鸟比翼。一曰在南山东。<br><br>　　羽民国在其东南，其为人长头，身生羽。一曰在比翼鸟东南，其为人长颊。有神人二八，连臂，为帝司夜于此野。在羽民东。其为人小颊赤肩，尽十六人。毕方鸟在其东，青水西，其为鸟人面一脚，一曰在二八神东。<br><br>　　讙头国在其南，其为人人面有翼，鸟喙，方捕鱼。一曰在毕方东。或曰讙朱国。<br><br>　　厌火国在其国南，兽身黑色，生火出其口中，一曰在讙朱东。三(株)(珠)树在厌火北。生赤水上，其为树如柏，叶皆为珠。一曰其为树若彗。<br><br>　　臷\国在其东，其为人黄，能操弓射蛇。一曰臷\国在三毛国。<br><br>　　贯匈国在其东，其为人匈有窍。一曰在臷\国东。<br><br>　　交胫国在其东，其为人交胫。一曰在穿匈东。<br><br>　　不死民在其东，其为人黑色，寿(考)不死。一曰在穿匈国东。<br><br>　　岐舌国在其东。一曰在不死民东。<br><br>　　昆仑虚在其东，虚四方。一曰在岐舌东，为虚四言。羿与凿齿战于寿华之野，羿射杀之。在昆仑虚东。羿持弓矢，凿齿持盾，一曰戈。　　三首国在其东，其为人一身三首。<br><br>　　周饶国在其东，其为人短小，冠带。一曰焦侥国在三首东。　　长臂国在其东，捕鱼水中，两手各操一鱼。一曰在焦侥东，捕鱼海中。<br><br>　　狄山，帝尧葬于阳，帝喾葬于阴。爰有熊、罴、文虎、蜼、豹、离朱、视肉、吁咽。文王缘葬其所。一曰汤山。一曰爰有熊、罴、文虎、蜼、豹、离朱、[丘鸟]久、视肉、虖交。其范林方三百里。<br><br>　　南方祝融，兽身人面，乘两龙。</p>
<p>　　海外自西南陬至西北陬者。<br><br>　　灭蒙鸟在结匈国北，为鸟青，赤尾。<br><br>　　大运山高三百仞，在灭蒙鸟北。<br><br>　　大乐之野，夏后启于此舞九代，乘两龙，云盖三层。左手操翳，右手操环，佩玉璜。在大运山北。<br><br>　　三身国在夏后启北，一首而三身。<br><br>　　一臂国在其北，一臂一目一鼻孔。有黄马，虎文，一目而一手。<br><br>　　奇肱之国在其北，其人一臂三目，有阴有阳，乘文马。有鸟焉，两头，赤黄色，在其旁。<br><br>　　形天与帝(至此)争神，帝断其首，葬之常羊之山，乃以乳为目，以脐为口，操干威以舞。<br><br>　　女祭、女戚在其北，居两水间。戚操鱼[鱼旦]，祭操俎。[次/鸟]鸟、[詹鸟]鸟，其色青黄，所经国亡。在女祭北。[次/鸟]鸟人面。居山上。一曰维鸟，青鸟黄鸟所集。<br><br>　　丈夫国在维鸟北，其为人衣冠带剑。女丑之尸生而十日炙杀之。在丈夫北，以右手鄣其面。十日居上，女丑居山之上。<br><br>　　巫咸国在女丑北，右手操青蛇，左手操赤蛇，在登葆山，群巫所从上下也，并封在巫咸东，其状如彘，前后皆有首，黑。<br><br>　　女子国在巫咸北，两女子居，水周之。一曰居一门中。　　轩辕之国在(此)穷山之际，其不寿者八百岁。在女子国北。人面蛇身，尾交首上。<br><br>　　穷山在其北，不敢西射，畏轩辕之丘。在轩辕国北。其丘方，四蛇相绕。　(此)诸(夭)(沃)之野，鸾鸟自歌，凤鸟自舞。凤皇卵，民食之；甘露，民饮之，所欲自从也。百兽相与群居。在四蛇北。其人两手操卵食之，两鸟居前导之。<br><br>　　龙鱼陵居在其北，状如貍。一曰鰕。即有神圣乘此以行九野。一曰鳖鱼在(夭)(沃)野北，其为鱼也如鲤。<br><br>　　白民之国在龙鱼北，白身被发。有乘黄，其状如狐，其背上有角，乘之寿二千岁。<br><br>　　肃慎之国在白民北，有树名曰雄常。(先入伐帝，于此取之。)(圣人代立，于此取衣)。<br><br>　　长股之国在雄常北，被发。一曰长脚。<br><br>　　西方蓐收，左耳有蛇，乘两龙。</p>
<p>　　海外自东北陬至西北陬者。<br><br>　　无[啟/月]之国在长股东，为人无[啟/月]。<br><br>　　锺山之神名曰炽阴。视为昼，瞑为夜，吹为冬，呼为夏。不饮，不食，不息，息为风，身长千里。在无[啟/月]之东。其为物，人面蛇身，赤色，居锺山下。<br><br>　　一目国在其东，一目中其面而居。一曰有手足。<br><br>　　柔利国在一目东，为人一手一足，反膝曲足居上。一云留利之国，人足反折。<br><br>　　共工之臣曰相柳氏，九首，以食于九山。相柳之所抵，厥为泽溪。禹杀相柳，其血腥，不可以树五谷种。禹厥之，三仞三沮，乃以为众帝之台。在昆仑之北，柔利之东。相柳者，九首人面，蛇身而青。不敢北射，畏共工之台。台在其东。台四方，隅有一蛇，虎色，首冲南方。<br><br>　　深目国在其东，为人举一手一目，在共工台东。<br><br>　　无肠之国在深目东，其为人长而无肠。<br><br>　　聂耳之国在无肠国东，使两文虎，为人两手聂其耳。县居海水中，及水所出入奇物。两虎在其东。<br><br>　　夸父与日逐走，入日，渴欲得饮，饮于河、渭；河渭不足，北饮大泽。未至，道渴而死。弃其杖，化为邓林。<br><br>　　博父国在聂耳东，其为人大，右手操青蛇，左手操黄蛇。<br><br>　　邓林在其东，二树木。一曰博父。　　禹所积石之山在其东，河水所入。<br><br>　　拘缨之国在其东，一手把缨。一曰利缨之国。　　寻木长千里，在拘缨南，生河上西北。<br><br>　　[足支]踵国在拘缨东，其为人大，两足亦大。一曰(大)(反)踵。欧丝之野在(大)[反]踵东，一女子跪据树欧丝。三桑无枝，在欧丝东，其木长百仞，无枝。范林方三百里，在三桑东，洲环其下。<br><br>　　务隅之山，帝颛顼葬于阳，九嫔葬于阴。一曰爰有熊罴、文虎、离朱、[丘鸟]久、视肉。<br><br>　　平丘在桑三东，爰有遗玉、青(鸟)[马]、视肉、杨柳、甘柤、甘华，百果所生，有两山夹上谷，二大丘居中，名曰平丘。<br><br>　　北海内有兽其状如马，名曰[马匋][马余]。有兽焉，其名曰[马交]，状如白马，锯牙，食虎豹。有素兽焉，状如马，名曰蛩蛩。有青兽焉，状如虎，名曰罗罗。<br><br>　　北方禺彊，人面鸟身，珥两青蛇，践两青蛇。</p>
<p>　　海外自东南陬至东北陬者。　　[肆差-聿]丘爰有遗玉、青马、视肉、杨柳、甘柤、甘华，百果所生。在东海，两山夹丘，上有树木。一曰嗟丘。一曰百果所在，在尧葬东。<br><br>　　大人国在其北，为人大，坐而削船。一曰在[肆差-聿]后北。<br><br>　　奢比之尸在其北，兽身、人面、大耳，珥两青蛇。一曰肝榆之尸在大人北。　　君子国在其北，衣冠带剑，食兽，使二(大)(文)虎在旁，其人好让不争，有薰华草，朝生夕死。一曰在肝榆之尸北。<br><br>　　[工/虫] [工/虫]在其北，各有两首。一曰在君子国北。<br><br>　　朝阳之谷，神曰天吴，是为水伯。在[工/虫] [工/虫]北两水间。其为兽也，八首人面，八足八尾，(皆)(背)青黄。　　青丘国在其北，其狐四足九尾。一曰在朝阳北。<br><br>　　帝命坚亥，自东极至于西极，五亿十选九千八百步。坚亥右手把算，左手指青丘北。一曰禹令坚亥。一曰五亿十万九千八百步。<br><br>　　黑齿国在其北，为人黑(齿)，食稻啖蛇，一赤一青，在其旁。一曰在坚亥北，为人黑(首)(手)，食稻使蛇，其一蛇赤。<br><br>　　下有汤谷，汤谷上有扶桑，十日所浴，在黑齿北。居水中，有大木，九日居下枝，一曰居上枝。<br><br>　　雨师妾在其北，其为人黑，两手各操一蛇，左耳有青蛇，右耳有赤蛇。一曰在十日北，为人黑身人面。各操一龟。<br><br>　　玄股国在其北，其为人衣鱼食[鸟区]，使两鸟夹之。一曰在雨师妾北。<br><br>　　毛民之国在其北，为人身生毛。一曰在玄股北。<br><br>　　劳民国在其北，其为人黑。或曰教民，一曰在毛民北，为人面目手足尽黑。<br><br>　　东方句芒，鸟身人面。乘两龙。</p>
<p>　　海内东南陬以西者。　　甌居海中。闽在海中，其西北有山。一曰闽中山在海中。<br><br>　　三天子鄣山在闽西海北。一曰在海中。<br><br>　　桂林八树在番隅东。　　伯虑国、离耳国、雕题国、北朐国皆在郁水南。郁水出湘陵南海。一曰相虑。<br><br>　　枭阳国在北朐之西。其为人人面长唇，黑身有毛，反踵，见人(笑亦)(则)笔，左手操管。<br><br>　　兕在舜葬东，湘水南，其装如牛，苍黑，一角。　　苍梧之山。帝舜葬于阳，帝丹朱葬于阴。<br><br>　　汜林方三百里，在狌狌东。狌狌知人名，其为兽如豕而人面。在舜葬西。<br><br>　　狌狌西北有犀牛，其状如牛而黑。<br><br>　　夏后启之臣曰孟涂，是司神于巴。有请讼于孟涂之所，其衣有血者乃持之，是请生。居山上，在丹山西。丹山在丹阳南，丹阳居属了。<br><br>　　窫窳龙首，居弱水中，在狌狌知人名之西，其状如龙首，食人。<br><br>　　有木，其状如牛，引之有皮，若缨、黄蛇。其叶如罗，其实如栾，其木若[艹/区]，其名曰建木。在窫窳西弱水上。<br><br>　　氐人国在建木西，其为人人面而鱼身，无足。<br><br>　　巴蛇食象，三岁而出其骨，君子服之，无心腹之疾。其为蛇，青黄赤黑，一曰黑蛇青首，在犀牛西。<br><br>　　旄马其状如马，四节有毛。在巴蛇西北，高山南。<br><br>　　匈奴、开题之国、列人之国并在西北。</p>
<p>　　海内西南陬以北者。<br><br>　　贰负之臣曰危，危与贰负杀窫窳。帝乃梏之疏属之山，桎其右足，反缚两手(与发)，系之山上木。在开题西北。　　大泽方(百)(千)里，群鸟所生及所解。在雁门北。雁门山，雁出其间，在高柳北。高柳在代北。<br><br>　　后稷之葬，山水环之。在氐人国西。<br><br>　　流黄酆氏之国，中方三百里，有涂四方，中有山，在后稷葬西。　　东湖在大泽东。夷人在东胡东。貊国在汉水东北。地近于燕，灭之。孟鸟在貊国东北，其鸟文赤、黄青、东乡。<br><br>　　海内昆仑之虚在西北，帝之下都。昆仑之虚方八百里，高万仞。上有木禾，长五寻，大五围。面有九井，以玉为槛，面有九门，门有开明兽守之，百神之所在。在八隅之岩，赤水之际，非仁羿莫能上冈之岩。<br><br>　　赤水出东南隅，以行其东北，(西南流注南海厌火东。)河水出东北隅，以行其北，西南又入渤海，又出海外，即西而北，入禹所导积石山。洋水、黑水出西北隅，以东，东行，又东北，南入海，过毕方鸟东。<br><br>　　昆仑南渊深三百仞。开明兽身大类虎而九首，皆人面，东向立昆仑上。　　开明西有凤皇、鸾鸟、皆戴蛇践蛇，膺有赤蛇。　　开明北有视肉、珠树、文玉树、玗琪树、不死树。凤皇、鸾鸟皆戴[盾拔-扌]。又有离朱、木禾、柏树、甘水、圣木、曼兑，一曰挺木牙交。<br><br>　　开明东有巫彭、巫抵、巫阳、巫履、巫凡、巫相，夹窫窳之尸，皆操不死之药以距之。窫窳者，蛇身人面，贰负臣所杀也。服常树，其上有三头人，伺琅玕\树。<br><br>　　开明南有树鸟，六首，蛟、蝮、蛇、蜼、豹、鸟秩树，于表池树木，诵鸟、[隼鸟]、视肉。</p>
<p>　　海内西北陬以东者。<br><br>　　蛇巫之山，上有人操[木丕]而东向立。一曰龟山。<br><br>　　西王母梯几而戴胜(枚)，其南有三青(鸟)乌，为西王母取食。在昆仑虚北。<br><br>　　有人曰大行伯，把戈。其东有犬封国。贰负之尸在大行伯东。<br><br>　　犬封国曰犬戎国，状如犬。有一女子，方跪进[木丕]食。有文马，缟身朱鬣，目若黄金，名曰吉量，乘之寿千岁。<br><br>　　鬼国在贰负之尸北，为物人面而一目。一曰贰负神在其东，为物人面蛇身。[虫匋]犬如犬，青，食人从首如。穷奇状如虎，有翼，食人从首始，所食被发，在[虫匋]犬北。一曰从足。<br><br>　　帝尧台、帝喾台、帝丹朱台、帝舜台，各二台，台四方，在昆仑东北。<br><br>　　大[逢/虫虫]其状如螽。朱蛾其状如蛾，[虫乔]，其为人虎文，胫有[啟月]，在穷奇东。一曰状如人。昆仑虚北所有。闒非，人面而兽身，黄色。<br><br>　　据比之尸其为人折颈披发，无一手。环狗其为人兽首人身。一曰[虫胃]状如狗，黄色。[礻未]其为物人身黑首从目。戎其为人人手三角。<br><br>　　林氏国有珍兽，大若虎，五采毕具，尾长于身，名曰驺吾，乘之日行千里。<br><br>　　昆仑虚南所有汜林方三百里。从极渊深三百仞，维冰夷恒都焉。冰夷人面，乘两龙。一曰忠极之渊。<br><br>　　阳[氵于]之山，河出其中，凌门之山，河出其中。王子夜之尸，两手、两股、胸、首(齿)皆断异处。舜妻登比氏生宵明、烛光，处河大泽，二女之灵照此所方百里。一曰登北氏。　　盖国在钷燕南，倭北，倭属燕。朝鲜在列阳东，海北山南。列阳属燕。列姑射在海河州中。射姑国在海中，属列姑射，西南山环之。<br><br>　　大蟹在海中。陵鱼人面手足鱼身，在海中。大[鱼便]居海中。明组邑居海中，逢莱山在海中。大人之市在海中。</p>
<p>　　海内东北陬以南者。<br><br>　　钷燕在东北陬。<br><br>　　国在流沙中者[土享]端、玺[日奂]，在昆仑虚东南。一曰海内之郡，为不郡县，在流沙中。　　国在流沙外者大夏、竖沙、居繇、月支之国。西胡白玉山在大夏东，苍梧在白玉山西南，皆在流沙西，昆仑虚东南。昆仑山在西胡西 ，缘在西北。<br><br>　　雷泽中有雷神，龙身而人头，鼓其腹。在吴西。<br><br>　　都州在海中，一曰郁州。　　韩雁在海中，都州南。<br><br>　　始鸠在海中，(辕厉)(韩雁)南。<br><br>　　会稽山在大楚南。<br><br>　　岷三江：首大江，出汶山，北江出曼山，南江出高山。高山在(城)(成)都西，入海在长州南。<br><br>　　浙江出三天子都，在(其)(蛮)东，在闽西北，入海，馀暨南。　　庐江出三天子都。入江，彭泽西。一曰天子鄣。<br><br>　　淮水出馀山，馀山在朝阳东，义乡西，入海，淮浦北。<br><br>　　湘水出舜葬东南陬，西环之，入洞庭下。一曰东南西泽。<br><br>　　汉水出[鱼付]鱼之山。帝颛顼葬于阳，九嫔葬于阴，四蛇卫之。<br><br>　　濛水出汉阳西，入江，聂阳西。<br><br>　　温水出崆峒。崆峒山在临汾南，入河，华阳北。<br><br>　　颍水出少室，少室山在雍氏南，入淮西鄢北。一曰缑氏。<br><br>　　汝水出天息山，在梁勉乡西南，入淮极西北，一曰淮在期思北。<br><br>　　泾水出长城北山，山在郁郅、长垣北，北入渭，戏北。渭水出鸟鼠同穴山，东注河，入华阴北。　　白水出蜀，而东南注江，入江洲城下。<br><br>　　沅水(山)出象郡镡城西，(主)(又)东注江，入下[嶲-山]西，合洞庭中。<br><br>　　赣水出聂都东山，东北注江，入彭泽西。<br><br>　　泗水出鲁东北而南，西南过湖陵西，而东南注东海，入淮阴北。<br><br>　　鬱水出象郡，而西南注南海，入须陵东南。　　肄水出临晋西南，而东南注海，入番禺西。<br><br>　　潢水出桂阳西北山，东南注肄水，入敦浦西。<br><br>　　洛水出洛西山，东北注河，入成皋之西。<br><br>　　汾水出上寙北，而西南注河，入皮氏南。<br><br>　　沁水出井陉山东，东南注河，入怀东南。<br><br>　　济水出共山南东丘，绝钷鹿泽，注渤海，入齐琅槐东北。<br><br>　　潦水出卫皋东，东南注渤海，入潦阳。<br><br>　　虖沱水出晋阳城南，而西至阳曲北，而东注渤海，入(越)章武北。<br><br>　　漳水出山阳东，东注渤海，入章武南。</p>
<p>　　东海之外(有)大壑，少昊之国。少昊孺帝颛顼于此，弃其琴瑟。有甘山者，甘水出焉，生甘渊。　　大荒东南隅有山，名皮母地丘。　　东海之外，大荒之中，有山名曰大言，日月所出。有波谷山者，有大人之国。<br><br>　　有大人之市，名曰大人之堂。有一大人[足峻-山]其上，张其两耳。<br><br>　　有小人国名靖人。　　有神，人面兽身，名曰棃[霝鬼]之尸。<br><br>　　有[氵橘-木]山，杨水出焉。　　有[艹/为]国，黍食，使四鸟：虎豹熊罴。<br><br>　　大荒之中有山名曰合虚，日月所出。有中容之国，帝俊生中容，中容人食兽、木实，使四鸟：豹虎熊罴。　　有东口之山。有君子之国，其人衣冠带剑。　　有司幽之国。帝俊生晏龙，晏龙生司幽。司幽生思士，不妻；思女，不夫。食黍食兽，是使四鸟。<br><br>　　有大阿之山者，大荒中有山名曰明星，日月所出。<br><br>　　有白民之国。帝俊生帝鸿，帝鸿生白民。白民销姓，黍食使四鸟：虎豹熊罴。　　有青碧之国，有狐，九尾。<br><br>　　有柔僕民，是维嬴土之国。<br><br>　　有黑齿之国。帝俊生黑齿，姜姓，黍食，使四鸟。　　有夏州之国。有盖余之国。<br><br>　　有神人，八首人面，虎身十尾，名曰天吴。<br><br>　　大荒之中有山，名曰鞠陵于天、东极、离瞀，日月所出。(有神)名曰折丹，东方曰折；来风曰俊，处东极以出入风。<br><br>　　东海之渚中有神，人面鸟身，珥两黄蛇，践两黄蛇，名曰禺虢。黄帝生禺虢，禺虢生禺京。禺京处北海，禺虢处东海，是惟海神。<br><br>　　有招摇山，融水出焉。有国曰玄股，黍食，使四鸟。<br><br>　　有(困)(因)民国，勾姓，(而)(黍)食。有人曰王亥，两手操鸟，方食其头。王亥托于有易、河伯僕牛，有易杀王亥，取僕牛。河(伯)念有易，有易潜出，为国于兽，方食之，名曰摇民。帝舜生戏，戏生摇民。　　海内有两人，名曰女丑。女丑有大蟹。　　大荒之中有山，名曰孼摇頵羝，上有扶木，柱三百里，其叶如芥。有谷，日温源谷。汤谷上有扶木，一日主至，一日方出，皆载于乌。<br><br>　　有神，人面犬耳兽身，珥两青蛇，名曰奢比尸。<br><br>　　有五采之鸟，相乡弃沙。惟帝俊下友，帝下两坛，采鸟是司。　　大荒之中有山，名曰猗天苏门，日月所在。有[土熏]民之国。有綦山，又有摇山。有[鬲曾]山，又有门户山，又有盛山，又有待山。有五采之鸟。<br><br>　　东荒之中有山，名曰壑明俊疾，日月所出。有中容之国。　　东北海外又有三青马、三骓、甘华，爰有遗玉、三青鸟、三骓、视肉、甘华、甘柤，百穀所以。<br><br>　　有女和月母之国。有人名曰[鸟/宛]，北方曰[鸟/宛]，来之风曰[犭炎]。是处东极隅以止日月，使无相间出没，司其短长。<br><br>　　大荒东北隅中有山，名曰凶犁土丘。应龙处南极，杀蚩尤与夸父，不得复上，故下数旱，旱而为应龙之状，乃得大雨。<br><br>　　东海中有流波山，入海七千里。其上有兽，其状如牛，苍身而无角一足，出入水则必风雨，其光如日月，其声如雷，其名曰夔。黄帝得之，以其皮为鼓，橛以雷兽之骨，声闻五百里，以威天下。</p>
<p>　　南海之外，赤水之西，流沙之东，有兽，左右有首，名曰[足术]踢。有三青兽相并，名曰双双。<br><br>　　有阿山者。南海之中有汜天之山，赤水穷焉。赤水之东有苍梧之野，舜与叔均之所葬也。爰有文贝、离俞、[丘鸟]久、鹰贾、委维、熊、罴、象、虎、豹狼、视肉。<br><br>　　有荣山，荣水出焉。黑水之南有玄蛇，食麈。<br><br>　　有巫山者，西有黄鸟。帝药，八斋。黄鸟于巫山，同此玄蛇。<br><br>　　大荒之中有不庭之山，荣水穷焉。有人三身，帝俊妻娥皇生此三身之国，姚姓，黍食，使四鸟。有渊四方，四隅皆达，北属黑水，南属大荒，北旁名曰少和之渊，南旁名曰从渊，舜之所浴也。又有成山，甘水穷焉。有委禺之国，颛顼之子，食黍。有羽民之国，其民皆生毛羽。有卵民之国，其民皆生卵。<br><br>　　大荒之中有不姜之山，黑水穷焉。又有贾山，汔水出焉。又有言山，又有登备之山，有恝恝之山。又有蒲山，澧水出焉。又有隗山，其西有丹，其东有玉，又南有山，漂水出焉。有尾山，有翠山。有盈民之国，於姓，黍食。又有人方食木叶。有不死之国，阿姓，甘木是食。<br><br>　　大荒之中有山，名曰去痓。南极果，北不成，去痓果。<br><br>　　南海渚中有神，人面，珥两青蛇，践两赤蛇，曰不廷胡余。有神名曰因因乎乎，南方曰因乎，夸风曰乎民，处南极以出入风。　　有襄山，又有重阴之山。有人食兽，曰季釐。帝俊生季釐。故曰季釐之国。有缗渊，少昊生倍伐，倍伐降处缗。有水四方，名曰俊坛。<br><br>　　有臷\民之国。帝舜生无淫，降臷\处，是谓巫臷\民。巫臷\民盼姓，食穀，不绩不以服也，不稼不穑食也。爰有歌舞之鸟，鸾鸟自歌，凤鸟自舞，爰有百兽，相群爰处。百谷所聚。<br><br>　　大荒之中有山，名曰融天，海水南入焉。<br><br>　　有人曰凿齿，羿杀之。<br><br>　　有蜮山者，有蜮民之国，桑姓，食黍，射蜮是食。有人方[扌于]弓射黄蛇，名曰蜮人。<br><br>　　有宋山者，有赤蛇，名曰育蛇。有木生山上，名曰枫木。枫木，蚩尤所弃其桎梏，是为枫木。有人方齿虎尾，名曰祖状之尸。　　有小人，名曰焦侥之国，幾姓，嘉穀是食。<br><br>　　大荒之中有山，名[歹朽-木]涂之山，青水穷焉，有云雨之山，有木名曰栾，禹攻云雨，有赤石焉生栾，黄本赤枝青叶，群帝焉取药。<br><br>　　有国曰颛顼，生伯服，食黍。有鼬姓之国。有苕山。又有宗山。又有姓山。又有壑山。又有陈州山。又有东州山。又有白水山，白水出焉，而生白渊，昆吾之师所浴也。<br><br>　　有人名曰张弘，在海上捕鱼，海中有张弘之国，食鱼，使四鸟。<br><br>　　有人焉，鸟喙有翼，方捕鱼于海。<br><br>　　大荒之中有人，名曰驩头。鲧妻士敬，士敬子曰炎融，生驩头。驩头人面鸟喙有翼，食海中鱼，杖翼而行。维宜芑苣，[禾谬—讠]杨是食。有驩头之国。<br><br>　　帝尧、帝喾、帝舜葬于岳山。爰有文贝、离俞、[丘鸟]久、鹰贾、延维、视肉、熊、罴、虎、豹。朱木赤枝青华。玄实。有申山者。<br><br>　　大荒中有山 ，名曰天台(高山)，海水入焉。<br><br>　　东(南)海之外，甘水之间，有羲和之国。有女子，名曰羲和，方(日浴)(浴日)于甘渊。羲和者，帝俊之妻，生十日。<br><br>　　有盖犹之山者，其上有甘柤，枝叶皆赤，黄叶白华而黑实。东又有甘华，枝幹皆赤，黄叶。有青马，有赤马，名曰三骓。有视肉。<br><br>　　有小人名曰菌人。<br><br>　　有南类之山，爰遗玉、青马、三骓、视肉、甘华，百穀所在。</p>
<p>　　西北海之外，大荒之隅，有山而不合，名曰不周(负子)，有两黄兽守之。有水曰寒暑之水，水西有湿山，水东有幕山。有禹攻共工国山。　　有国，名曰淑士，颛顼之子。<br><br>　　有神十人，名曰女娲之肠，化为神，处栗广之野，横道而处。<br><br>　　有人名曰石夷，来风曰韦，处西北隅，以司日月之长短。有五采之鸟 ，有冠，名曰狂鸟。有大泽之长山，有白民之国。　　西北海之外，赤水之东，有长胫之国。<br><br>　　有西周之国，姬姓，食穀。有人方耕，名曰叔均。帝俊生后稷，稷降以百穀。稷之弟曰台玺，生叔均。叔均是代其父及稷播百穀，始作耕。有赤国妻氏。有双山。<br><br>　　西海之外，大荒之中，有方山者，上有青树，名曰柜格之松，日月所出入也。　　西北海之外，赤水西，有(先)(天)民之国，食穀，使四鸟。有北狄之国。黄帝之孙曰始均，始均生北狄。有芒山。有桂山。有榣山，其上有人，号曰太子长琴。颛顼生老童，老童生祝融，祝融生太子长琴，是处榣山始作乐风。有五采鸟三名：一曰皇鸟，一曰鸾鸟，一曰凤鸟。有虫状如菟，胸以后者裸不见，青如猨状。<br><br>　　大荒之中有山，名曰丰沮玉门，日月所入。有灵山，巫咸、巫即、巫盼、巫彭、巫姑、巫真、巫礼、巫抵、巫谢、巫罗十巫从此升降，百药爰在。<br><br>　　(西有)(有西)王母之山、壑山、海山。有沃(民)之国，沃民是处。沃之野，凤鸟之卵是食，甘露是饮。凡其所欲，其味尽存。爰有甘华、甘柤、白柳、视肉、三骓、(璇)[璿]瑰、瑶碧、白木、琅玕\、白丹、青丹，多银铁。鸾鸟自歌，凤鸟自舞，爰有百兽，相群是处，是谓沃之野。有三青鸟，赤首黑目，一名曰大鵹，一名曰少鵹，一名曰青鸟。有轩辕之台，射者不敢西嚮(射)，畏轩辕之台。<br><br>　　大荒之中有龙山，日月所入。有三泽水，名曰三淖，昆吾之所食也。有人衣青，以袂蔽面，名曰女丑之尸。<br><br>　　有女子之国。<br><br>　　有桃山。有[亡/虫]山。有桂山。有于土山。有丈夫之国。<br><br>　　有[合/艹]州之山。五采之鸟仰天，名曰鸣鸟。爰有百乐歌儛之风。<br><br>　　有轩辕之国。江山之南栖为吉。不寿者乃八百岁。<br><br>　　西海陼中有神，人面鸟身，珥两青蛇，践两赤蛇，名曰[合/艹]兹。<br><br>　　大荒之中有山，名曰日月山，天枢也。吴姬天门，日月所入。有神，人面无臂，两足反属于头上，名曰嘘。颛顼生老童，老童生重及黎，帝令重献上天，令黎邛下地，下地是生噎，处于西极，以行日月星辰之行次。<br><br>　　有人反臂，名曰天虞。有女子方浴月。帝俊妻常羲生月十有二，此始浴之。有玄丹之山。有五邑之鸟，人面有发。爰有青鴍、黄鷔、青鸟、黄鸟、其所集者其国亡。有池名孟翼之攻颛顼之池。<br><br>　　大荒之中有山，名曰鏖鏊钜，日月所入者。有兽，左右有首，名曰屏蓬。有巫山者。有壑山者。有金门之山。有人名曰黄姬之尸。有比翼之鸟，有白鸟，青翼黄尾玄喙。有赤犬，名曰天犬，其所下者有兵。<br><br>　　西海之南，流沙之滨，赤水之后，黑水之前，有大山，有曰昆仑之丘。有神人面虎身，有文有尾，皆白处之。其下有弱水之渊环之，其外有炎火之山，投物辄然。有人，戴胜虎齿，有豹尾，穴处，名曰西王母。此山万物尽有。<br><br>　　大荒之中有山，名曰常阳之山。日月所入。　　有寒荒之国，有二人：女祭、女薎。<br><br>　　有寿麻之国。南岳娶州山女，名曰女虔。女虔生委格，委格生寿麻。寿麻正立无景，疾呼无响。爰有大暑，不可以往。<br><br>　　有人无首，操戈盾立，名曰夏耕之尸。故成汤伐夏桀于章山。克之，斩耕厥前。耕既立，无首，走厥咎，乃降于巫山。<br><br>　　有人名曰吴回，奇左，是无右臂。有盖山之国。有树赤皮，支幹青叶，名曰朱木。　　有一臂民。　　大荒之中有山，名曰大荒之山。日月所入。有人焉，三面，是颛顼之子，三面一臂。三面之人不死。是谓大荒之野。<br><br>　　西南海之外，赤水之南，流沙之西，有人珥两青蛇，乘两龙，名曰夏后(开)[启]。(开)[启]上三嫔于天，得《九辩》与《九歌》以下。此天穆之野，高二千仞，(开)[启]焉得始歌《九招》。<br><br>　　有(互)(氐)人之国，炎帝之孙名曰灵恝，灵恝生互人，是能上下于天。有鱼偏枯，名曰鱼妇，颛顼死即复苏。风道北来，天乃大水泉，蛇乃化为鱼， 是为鱼妇。颛顼死即复苏。<br><br>　　有青鸟，身黄赤足，六首，名曰鸀鸟。有大巫山。有金之山。西南大荒之中隅有偏句、常羊之山。</p>
<p>　　东北海之外，大荒之中，河水之间，附禺之山，帝颛顼与九嫔葬焉。爰有[丘鸟]久、文贝、离俞、鸾鸟、皇鸟、大物、小物。有青鸟、琅鸟、玄鸟、黄鸟、虎、豹、熊、黄蛇、视肉、[璿]瑰、瑶碧，皆出(卫于山。丘)(于山。卫丘)方员三百里，丘南帝俊竹林在焉，大可为舟。竹南有赤泽水，名曰封渊，有三桑无枝。丘西有沈渊，颛顼所浴。<br><br>　　有胡不与之国，烈姓，黍食。<br><br>　　大荒之中有山，名曰不咸。有肃慎氏之国。有蜚蛭，四翼，有虫，兽首蛇身，名曰琴虫。　　有人名曰大人。有大人之国，釐姓，黍食。有大青蛇，黄头，食麈。有榆山。有鲧攻程州之山。<br><br>　　大荒之中有山，名曰衡天。有先民之山。有[般/木]木千里。<br><br>　　有叔[蜀欠]国。颛顼之子，黍食，使四鸟：虎、豹、熊、罴。有黑虫如熊状，名曰猎猎。　　有北齐之国，姜姓，使虎、豹、熊、罴。<br><br>　　大荒之中有山，名曰先槛大逢之山，河、济所入，海北注焉。其西有山，名曰禹所积石。有阳山者。有顺山者，顺水出焉。<br><br>　　有始州之国，有丹山。　　有大泽方千里群鸟所解。　　有毛民之国，依姓，食黍，使四鸟。禹生均国，均国生役采，役采生修鞈，鞈修杀绰人。帝念之，潜为之国，是此毛民。<br><br>　　有儋耳之国，任姓，禺号子，食穀。北海之渚中有神，人面鸟身，珥两蛇，践两赤蛇，名曰禺彊。<br><br>　　大荒之中有山，名曰北极天柜，海水北注焉。有神，九首人面鸟身，名曰九凤。又有神，衔蛇操蛇，其状虎首人身，四蹄长肘，名曰彊良。　　大荒之中有山，名曰成都载天。有人，珥两黄蛇，把两黄蛇，名曰夸父。后土生信，信生夸父。夸父不量力，欲追日景，逮之于禺谷。将饮河而不足也，将走大泽，未至，死于此。应龙已杀蚩尤，又杀夸父，乃去南方处之，故南方多雨。又有无肠之国，是任姓。<br><br>　　无断子，食鱼。<br><br>　　共工臣名曰相繇，九首蛇身，自环，食于九土。其所[乌欠]所尼，即为源泽，不辛乃苦，百兽莫能处。禹湮洪水，杀相繇，其血腥臭，不可生谷，其地多水，不可居也。禹湮之，三仞三沮，乃以为池，群帝因是以为台，在昆仑之北。　　有岳之山，寻竹生焉。<br><br>　　大荒之中有山，名曰不句，海水入焉。　　有[亻系]昆之山者，有共工之台，射者不敢北乡。有人衣青衣，名曰黄帝女（魃)[妭]。蚩尤请风伯、雨师，纵大风雨。黄帝乃下天女曰（魃)[妭]，雨止，遂杀蚩尤。（魃)[妭] 不得复上，所居不雨。叔均言之帝，后置之赤水之北。叔均乃为田祖。（魃)[妭] 时亡之。所欲逐之者令曰：“神北行!”先除水道，决通沟渎。<br><br>　　有人，方食鱼，名曰深目民之国，盼姓，食鱼。<br><br>　　有锺山者。有女子，衣青衣，名曰赤水女子献。<br><br>　　大荒之中有山，名曰融父山，顺水入焉。有人，名曰犬戎。黄帝生苗龙，苗龙生融吾，融吾生弄明，弄明生白犬，白犬有牝牡，是为犬戎，肉食。有赤兽，马状，无首，名曰戎宣王尸。<br><br>　　有山，名曰齐州之山、君山、[先先/鬲]山、鲜野山、鱼山。　　有人一目当面中生。一曰是威姓，少昊之子，食黍。　　有继无民，继无民任姓，无骨子，食气鱼。<br><br>　　西北海外流沙之东有国，曰中[车扁]，颛顼之子，食黍。<br><br>　　有国名曰赖丘。有犬戎国。有(神)(人)，人面兽身，名曰犬戎。<br><br>　　西北海外黑水之北有人，有翼，名曰苗民。颛顼生驩头，驩头生苗民，苗民釐姓，食肉。有山，名曰章山。　　大荒之中，有衡石山、九阴山、（泂）[灰]野之山。上有赤树，青叶赤华，名曰若木。<br><br>　　西北黎之国。有人，无骨，儋耳之子。<br><br>　　西北海之外赤水之北有章尾山。有神，人面蛇身而赤，直目正乘，其瞑乃晦，其视乃明，不食不寝不息，风雨是谒。是炽九阴，是谓炽龙。</p>
<p>　　东海之内北海之隅有国，名曰朝鲜、天毒，其人水居，偎有爱之。<br><br>　　西海之内流沙之中有国，名曰壑市。<br><br>　　西海之内流沙之西有国，名曰汜叶。<br><br>　　流沙之西有鸟山者，三水出焉。爰有黄金、璿瑰、丹货、银铁，皆流于此中。又有淮山，好水出焉。<br><br>　　流沙之东黑水之西有朝云之国、司彘之国。黄帝妻雷祖，生昌意。昌意降处若水，生韩流。韩流擢耳谨首，人面豕喙，麟身渠股肠止。取淖子曰阿女，生帝颛顼。<br><br>　　流沙之东黑水之间有山，名不死之山。<br><br>　　华山青水之东有山，名曰肇山。有人，名曰柏(子)高。柏(子)高上下于此，至于天。<br><br>　　西南黑水之间有都广野，后稷葬焉。爰有膏菽、膏稻、膏黍、膏稷，百穀自生，冬夏播琴。鸾鸟自歌，凤鸟自舞，灵寿实华，草木所聚。爰有百兽，相群爰处。此草也冬夏不死。<br><br>　　南海之外黑水青水之间有木，名曰若木，若水出焉。有禺中之国。有列襄之国。有灵山，有赤蛇在木上，名曰蝡蛇，木食。<br><br>　　有盐长之国。有人焉，鸟首，名曰鸟氏。<br><br>　　有九丘，以水络之：名曰陶唐之丘、有叔得之丘、孟盈之丘、昆吾之丘、黑白之丘、赤望之丘、参卫之丘、武夫之丘、神民之丘。　　有木，青叶紫茎，玄华黄实，名曰建木。百仞无枝，(上)有九[木属]，下有九枸，其实如麻，其叶如芒，大暤爰过，黄帝所为。有窫窳，龙首，是食人。有(青)兽，人面，名曰猩猩。<br><br>　　西南有巴国。大暤生咸鸟，咸鸟生乘釐，乘釐生后照，后照是始为巴人。有国，名曰流黄辛氏，其域中方三百里，其出是(尘土)(麈)。有巴遂山。渑水出焉。<br><br>　　又有朱卷之国。有黑蛇，青首，食象。南方有赣巨人，人面长臂，黑身有毛，反踵，见人笑亦笑，唇蔽其面，因即逃也。<br><br>　　又有黑人，虎首鸟足，两手持蛇方[口諂-言]之。　　有嬴民，鸟足。有封豕。有人曰苗民。有神焉，人首蛇身，长如辕，左右有首，衣紫主衣，冠旃冠，名曰延维，人主得而飨食之，伯天下。有鸾鸟自歌，凤鸟自舞。凤鸟首文曰德，翼文曰顺，膺文曰仁，背文曰义。见则天下和。又有青兽如菟，名曰[山/菌-艹]狗。有翠鸟，有孔鸟。南海之内有衡山。有菌山。有桂山。有山名三天子之都。<br><br>　　南方苍梧之丘，苍梧之渊，其中有九嶷山，舜之所葬，在长沙零陵界中。　　北海之内有蛇山者，蛇水出焉，东入于海。有五采之鸟，飞蔽一乡，名曰翳鸟。又有不距之山，巧[亻垂]葬其西。<br><br>　　北海之内有反缚盗械、带戈常倍之佐，名曰相顾之尸。伯夷父生西岳，西岳生先龙，先龙是始生氐羌，氐羌乞姓。　　北海之内有山，名曰幽都之山。黑水出焉，其上有玄鸟、玄蛇、玄豹、玄虎，玄狐蓬尾。有大玄之山。有玄丘之民。有大幽之国。有赤胫之民。　　有钉灵之国，其民从膝已下有毛，马蹄，善走。<br><br>　　炎帝之孙伯陵，伯陵同吴权之妻阿女缘妇，缘妇孕三年，是生鼓、延、殳，始为侯。鼓、延是始为钟，为乐风。<br><br>　　黄帝生骆明，骆明生白马，白马是为鲧。帝俊生禺号，禺号生淫梁，淫梁生番禺，是始为舟。番禺生奚仲，奚仲生吉光，吉光是始以木为车，少暤生般，般是始为弓矢。帝俊赐羿彤弓素[矢曾]，以扶下国，羿是始去恤下地之百艰。帝俊生晏龙，晏龙是为琴瑟。帝俊有子八人，是始为歌舞。帝俊生三身，三身生义均，义均是始为朽[亻垂]，是始作下民百朽。后稷是播百穀。稷之孙曰叔均，是始作牛耕。大比赤阴是始为国。禹、鲧是始布土，均定九州。炎帝之妻，赤水之子听[讠夭]生炎居。炎居生节并，节并生戏器，戏器生祝融，祝融降处于江水，生共工。共工生术器，术器首方颠，是复土壤，以处江水。共工生后土，后土生噎鸣，噎鸣生岁十有二。洪水滔天，鲧窃帝息壤以堙洪水，不待帝命。帝令祝融杀鲧于羽郊。鲧复生禹，帝乃命禹卒布土，以定九州。</p>
<p>　　侍中奉车都尉光禄大夫臣秀领校、秘书言校、秘书太常属臣望所校《山海经》凡三十二，今定为一十八篇，已定。《山海经》者，出於唐虞之际。昔洪水洋溢，漫衍中国，民人失据，[危攵][阝区]於丘陵，巢於树木。鲧既无功，而帝尧使禹继之。禹乘四载，随山刊本，定高山大川。益与伯翳主驱禽兽，命山川，类草木，别水土，四岳佐之，以周四方，逮人迹所希至，及舟舆之所罕到。内别五方之山，外分八方之海，纪其珍宝奇物，异方之所生，水土草木禽兽昆虫麟凤之所止，祯祥之所隐，及四海之外绝域之国，殊类之人。禹别九州，任土作贡，而益等类物善恶，著《山海经》，皆圣贤之遗事，古文之著明者也。<br><br>　　其事质明有信。考武皇帝时，尝有献异鸟者。食之百物，所不肯食。东方朔见之，言其鸟名，又言其所当食，如朔言。问朔何以知之，即《山海经》所出也。考宣帝时，击[石番]石於上郡，陷得石室，其中有反缚盗械人。时臣秀父向为谏议大夫，言此贰负之臣也。诏问何以知之，亦以《山海经》对。其文曰：“贰负杀窫寙，帝乃梏之疏属之山，桎其右足，反缚两手。”上大惊。朝士由是多奇《山海经》者，文学大儒皆读学，以为奇可以考祯祥变怪之物，见远国异人之谣俗。故《易》曰：“言天下之至赜而不可乱也。”博物之君子其可不惑焉。<br><br>　　臣秀昧死谨上。<br></p>
