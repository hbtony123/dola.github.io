<h3>艳异编续集</h3>
<h4>题汤若士（显祖）评。《艳异编》之汤显祖（１５５０～１６１６）评选本叙中有戊午纪年，戊午为万历四十六（１６１８）年，汤显祖已于前二年病逝，此叙应为假托，而本书又是续书，假托汤显祖之名，应无疑义。又，《艳异编》所选之作品大致保持原貌，而本书是其精选修订本，曾经单行，对作品改动颇多，由此推知，正续两编显非出自一人之手。</h4>
<h4>佚名</h4>
<p>
<p>&nbsp;未央老翁</p>
<div>　　汉武帝宴于未央，方啖黍，忽闻人语云：「老臣冒死自诉。」不见其形。寻觅良久，梁上见一老翁，长八九寸，面目皱，须发皓白，拄杖偻步，笃老之极。帝问曰：「叟姓字何，居在何处，何所病苦，而来诉朕？」翁缘柱而下，放杖稽首，嘿而不言。因仰头视屋，俯指帝脚，忽然不见。帝骇愕不知何等，乃曰：「东方朔必识之。」于是召方朔以告，朔曰：「其名为藻，水木之精，夏巢幽林，冬潜深河。陛下顷日，频兴造宫室，斩伐其居，故来诉耳。仰头看屋，而复俯指陛下脚者，足也，愿陛下宫室足于此。」帝感之，既而息役。</div>
<div>　　幸瓠子河，闻水底有弦歌声。前梁上翁及年少数人，绛衣素带，缨佩甚鲜，皆长八九寸，有一人，长尺余，凌波而出，衣不沾濡，或有挟乐器者。帝方食，为之辍膳，命列坐于食案前。帝问曰：「闻水底奏乐，为是君耶？」老翁对曰：「老臣前冒死归诉，幸蒙陛下天地之施，即息斧斤，得全其居，不胜欢喜，故私相庆乐耳。」帝曰：「可得奏乐否？「曰：「故赍乐来，安敢不奏。」其最长人便弦而歌，歌曰：</div>
<div>　　天地德兮垂至仁，悯幽魄兮停斧斤。</div>
<div>　　保窟宅兮庇微身，愿天子兮寿万春。</div>
<div>　　歌声小大，无异于人，清彻绕越梁栋。又二人鸣管抚节，调契声谐，帝欢悦，举觞并劝曰：「不德不足当雅贶。」老翁等并起，拜受爵，各饮数升，不醉。献帝一紫螺壳，中有物状如牛脂。帝曰：「朕暗，无以识此物。」曰：「东方生知之耳。」帝曰：「可更以珍异见贻。」老翁顾命取洞穴之宝。一人受命，下没渊底，倏忽还到，得一大珠，径数寸，明耀绝世。帝甚爱玩。翁等忽然而隐。帝问朔：「紫螺壳中何物？」朔曰：「是蛟龙髓。以傅面，令人好颜色。又女子在孕，产之必易。」会后宫产难者试之，殊有神效。帝以脂涂面，便悦泽。又曰：「何以此珠名洞穴珠？」朔曰：「河底有一穴，深数百丈。中有赤蚌，蚌生珠，故以名焉。」帝既深叹此事，又服朔之奇识。</div>
<div>&nbsp;</div>
<div>　　花蕊夫人</div>
<div>　　舒大才，云问之逸士也。聪慧能文，尤长于诗。麒德二年春，因驾舟访友，抵中途，天已薄暮，时闻大鱼跳掷于波间，宿鸟飞鸣于岸际，云散月明，花香柳舞，忽兰麝风透，环佩铿锵，大才异之。蛟舟谛视，一美人姿容妍丽，偕二婢嬉游于林下。生乃登岸揖曰：「娘子高居何处，夜行至此？」美人笑曰：「敝居僻陋，离此咫尺。君如不鄙，枉驾一顾。」大才情动于心中，不得已，遂与美人先后而行。不半里许，遥见竹户荆扉，花木掩映，明窗净几，亦甚整洁。美人逊生上坐，命侍姬献茶，继以酒馔，杯盘精致，非世所有。壁间挂四时回文诗四绝，美人自制也。其曰：</div>
<div>　　花艳吐枝红傍雨，柳细垂绿绦迎风。</div>
<div>　　霞生远汉东升日，月落闲窗北近松。</div>
<div>　　其二曰：　　　</div>
<div>　　凉生高阁虚檐冷，齿嚼冰丝雪藕寒。</div>
<div>　　香散榴花红灼灼的，露倾荷叶翠团团。</div>
<div>　　其三曰：　　　</div>
<div>　　芦覆岸深秋水碧，木凋霜凛晓天苍。</div>
<div>　　孤眠夜永愁空馆，独立朝长远乡。</div>
<div>　　其四曰：</div>
<div>　　天堕雪花冰满户，雨飞风冽冻凝城。</div>
<div>　　鲜鲜蕊绽梅容瘦，滴滴香倾酒味清。</div>
<div>　　美人遽曰：「效颦鄙句，愧无好词。君无晒焉。」大才称赞不容口。询以姓名居址。美人曰：「妾姓花，成都人。蕊真，小字也。」大才氵㸒兴勃然，求与之合。美人变色曰：「男女配合，人之大伦。纵俗私通，谓之悖礼。与君萍水相逢，遽起穿窬之意，可乎不可乎？」大才跽而言曰：「律说大法，礼顺人情。之螽斯传声，「之草虫即应。何以人而不如微物乎？」美人始改容曰：「君能赓此四时词，是乃中雀之目，牵幕之丝也。」大才乃援笔而和之。其一曰：</div>
<div>　　花吐嫩红初着雨，絮飘轻白细惟风。</div>
<div>　　霞舒锦练光凝岭，月上圆盘影挂松。</div>
<div>　　其二曰：</div>
<div>　　凉风扇透朝肌冷，骤雨盆倾夜帐寒。</div>
<div>　　香栋出飞新燕小，翠池盈贴嫩荷团。</div>
<div>　　其三曰：</div>
<div>　　芦岸宿鸠秋寂寂，桂庭飞蝶晚苍苍。</div>
<div>　　孤灯剪尽挨长夜，独枕愁思梦远乡。</div>
<div>　　其四曰：</div>
<div>　　天冷夜清霜满野，月寒凤凛雪迷城。</div>
<div>　　鲜红烛影深闺静，淡白梅香暗阁清。</div>
<div>　　大才和讫，美人赞曰：「两韵并赓，真难得也。」是夜就寝，极尽幽欢。</div>
<div>　　天明起视，乃一古词。中塑一美人身，左右列待二婢。案上朱书木牌，题曰：「花蕊夫人。」大才惊讶失色，举身流汗。促舟还家，遂得疑疾。梦中，尝见美人与之同榻，联诗数篇，不及备述。</div>
<div>&nbsp;</div>
<div>　　<a href="https://www.mingqingxiaoshuo.com/bijixiaoshuo/wuezhi/" target="_blank" class="infotextkey">巫娥志</a></div>
<div>　　蜀之眉州，去城一舍许，小市濒江，人烟数百家。有古庙一区，相传为花蕊夫人费氏之祠，颇着灵迹。庙左大姓钟声远者，富而好礼，喜延名师。声远女兄有子曰谢生琏者，亦巨室，来舅家就学。生仪容秀整，风韵清高。群从咸喜之，相与弈棋饮酒谈笑赋诗，惟恐生之或去也。</div>
<div>　　钟西塾后创一园，特盛。建漪筋堂、水月亭、玩芳亭、醉春馆、翠屏轩于其内。生爱园幽雅，寓息其间，将近期月矣。一日，偶自外回，忽见四女郎，年近初笄，娉婷窈窕，嬉戏于玩芳亭畔，生谓是诸表妹，遽前揖之，至则皆非也。女殊不羞避，笑语自若。生问之曰：「小姐辈误此来耶？」中一人应曰：「吾姊妹东邻花氏之女也。久闻芳园胜丽，奇卉纷敷，故相携就此一赏玩耳。不料为郎所窥，幸无深讶。」生意其邻居女子相往还，亦不似为怪。</div>
<div>　　至夜将睡，忽闻窗棂轧轧作声，若有人敲推者。起视，乃曰间所见诸女之一，闯然入户，向生施礼，和颜悦色，近语低声，云：「奴等蒲柳陋资，丹铅弱质。偶得一接于光范，□然忽动其柔情，莫或自持，是不可忍，故冒禁而相就，遂犯礼以私奔，肃抱衾稠，愿荐枕席。」言讫，即邀生人寝，」相与媾欢。生戏问曰：「彼三人何在，安得独来？」女曰：「姑候来宵，分此乐与诸妹耳。」遂口占一诗曰：</div>
<div>　　翠翘金凤锁尘埃，懒画长蛾对镜台。</div>
<div>　　谁束白茅求吉士，自题红叶托良媒。</div>
<div>　　兰缸未灭心先荡，莲步初移意已摧。</div>
<div>　　携手问郎何处好，绛帷深处玉山颓。</div>
<div>　　俄而兔魄将低，鸡声渐动，女揽衣起曰：「奴回也。」遂悄悄而去。</div>
<div>　　翌晚，生麝焚兰，启窗相候。女果共一人至，笑抚生曰：「昨夕之欢，愿推小妹。」乃顾妹云：「汝善事郎君，好好做新人也。」缓步而出。其妹共生同衾并枕，亲呢绸缪，一如姊氏，性复慧黠，亦能吟诗，诗曰：</div>
<div>　　赤绳缘薄好音乖，姊妹相看共此怀。</div>
<div>　　偶伴娥辞月殿，忽逢僧孺拜云阶。</div>
<div>　　春生玉藻垂鸳帐，香喷金莲脱凤鞋。</div>
<div>　　鱼水交欢从此始，两情愿保百年谐。</div>
<div>　　吟罢，女迤逦告回。生嘱之再至。女曰：「勿多言，管不教郎独宿也。」　　</div>
<div>　　是夕，大姊又送三姨至。生欲俱留之。辞曰：「待君为四度新郎之后，妾姊妹当分侍房帏，周而复始耳。」生即与三妹狎，且索其诗。答曰：「愧无七步之才，又非二姊之敌，安有此能乎？」生固求之，乃吟曰：</div>
<div>　　兰房悄悄夜迢迢，独对残灯怅寂寥。</div>
<div>　　潮信有期应自觉，花容无媚为谁销。</div>
<div>　　愁颦柳叶凝新黛，笑看桃花上软绡。</div>
<div>　　夙世因缘今日合，天教长伴董娇娆。</div>
<div>　　须臾，雨散云收，河横斗落，敛袂而起。略整残妆，谓生曰：「今夕，四姨与郎为偶，吾姊妹不可俱出。大姊当送之至耳。」　</div>
<div>　　次夜二鼓，四姨果盛饰偕姊就生。行夫妇之礼，设山海之盟，同诉幽情，亦成近体，曰：</div>
<div>　　每到春时懒倍添，红窗慵把绣针拈。</div>
<div>　　奇逢讵料谐鸳偶，吉卜宁期叶凤占。</div>
<div>　　鬓乱绿鬟云扰扰，手笼红袖玉纤纤。</div>
<div>　　明珠四颗皆无价，谁似郎君尽得兼。</div>
<div>　　由是之后，群女分番，每夕，二人侍寝。生以白面书生获此奇遇，浓情媚意，眷恋日深，倚翠偎红，应酬不暇。但愿学鸳鸯之老，不欲听子规之啼矣。</div>
<div>　　夫何好景难留，佳期易阻。将及月余，父母促生归娶，诸女闻之，皆来就别，会宿书斋。生一一温存，式均其惠。将晓，大姊谓生曰：「奴四人为堂姊妹，皆闺阁处子。昨偶窥园，遂沾多露，荷蒙不鄙，均辱深怜。方访伉俪，忽见仳离，悠悠长恨，此何极也。然使终念旧欢，幸莫遐弃。成亲之后，求便重来，奴姊姝当企踵盱衡，候郎于翠屏轩下耳。」即拔金掩鬓一支致赆。三妹亦以翠钿银镯耳奉上，曰：「归遗细君，少结殷勤之意。」各洒泪而别。</div>
<div>　　生收拾于书笼中。抵家，而婚期逼矣。宴而完毕，家室宜然。然四女之思，亦未尝置。满月后，妻归宁，生孤枕独宿。忽梦与四女相见，交会如常。三姨起曰：「与郎久别，无以为欢，请作回风之舞。」于是展翠衣，翻罗袖，虽飞燕之轻盈、公孙氏之神捷，未足以拟其奇妙也。舞罢，大姊乃作回风之曲，曰：　　　</div>
<div>　　有淑人兮邦之媛，佩明月兮纫兰荃。</div>
<div>　　　轻躯兮掌上翻，长袖兮筵前。</div>
<div>　　初鸿惊兮巧周旋，忽举兮何蹁跹。</div>
<div>　　云鬟坠兮玉珥，文席委兮珠钿。</div>
<div>　　羌宛转兮妖且妍，奇莫敌兮妙莫传。</div>
<div>　　倏低昂兮既罢，蹇良夜兮如年。</div>
<div>　　二姨因取玉箫付四姨，曰：「妹深善于此，愿勿靳焉。姊倚歌而和，不亦可乎？」妹跃然曰：「有是哉。」逡巡三奏其音，清而和，婉而娇，幽怨而阒寥，似夕露之凄寒蜩，如秋云之乘鲜飙也。姊亦敛黛讴而和焉。歌曰：　　　</div>
<div>　　紫萧咽兮夜亡哗，宝篆惟袅兮烛垂花。</div>
<div>　　河欲没兮夜欲阑，聊逍遥兮暂为欢。</div>
<div>　　脱花钿兮收明，舒衾稠兮归洞房。</div>
<div>　　齐交颈兮如鸳鸯，银漏短兮兽娱长，　　</div>
<div>　　匡悲白日兮上扶桑。</div>
<div>　　正倾听间，忽角起谯楼，钟鸣其宇，推枕欠伸，乃是南柯一梦。而且具忆其词，因起而彔之。</div>
<div>　　即托以卒业往舅家，诸女幸生再至，眷顾倍加于昔，生与说梦中事。女曰：「此夫妇想念之深，故形诸梦寐，无足怪者。」生女留恋凡半月余，不与舅相见，舅疑之。一夕，潜出窥生所为。见生共诸女玩月，谈笑方浓，遽入呼生，倏然惊散。舅加诘问，终不肯言其详。舅谓妗曰：「园圃宽阔，竹木繁多。宁无花月之妖，或有水石之怪？琏又英俊，岂不为其所惑？急须遣归，恐久则致疾也。」乃令仆送生还抵家。</div>
<div>　　不半载，以思女之故，果成重疾。神情恍惚，言语支离，伏枕奄奄，久而不愈。声远躬往视之，备以前事告于生父母。生父询问再三，生乃吐实，且出所得诗词，及金掩鬓等物。视之，皆泥捏成者。父知其被祟，乃偕舅访于园中，并无踪迹，因往花蕊庙卜签。过东廊一小室，帏幔敝亏，人迹稀到，揭而观之，题曰「巫山神女之位」，塑四美姬像于其中。东坐者失一掩鬓，右二人臂缺二镯，耳亡双。左一人面脱花钿一枚。其父大惊，取泥塑之物于旧处，皆吻合。即手碎其像，沉之江中而归。自此月余，生疾亦愈，怪魅遂绝。</div>
<div>&nbsp;</div>
<div>　　蔡霞传</div>
<div>　　唐，洛阳刘贯词，大历中，求丐于苏州。逢蔡霞秀才者，精采俊爽。一相见，意颇殷勤，以兄呼贯词，既而携羊酒来宴。酒阑曰：「兄泛游江湖间，何为乎？」曰：「求丐耳。」霞曰：「有所抵耶，泛行郡国耶？」曰：「蓬行耳。」霞曰：「然则几获而止？」曰：「十万。」霞曰：「蓬行而获十万，乃无翼而思飞者也。设令必得，亦废数年。霞居洛中，左右亦不贫，以他故避地，音问久绝。有所恳祈，兄为回途蓬游之，望不掷日月而得，如何？」曰：「固所愿耳。」霞于是遗钱十万，授书一缄，白曰：「逆旅中遽蒙周念，既元形迹，辄露心诚。霞家长鳞虫，宅渭桥下，合眼叩桥柱，当有应者，必邀入宅。娘奉见时，必请与霞少妹相见。既为兄弟，情不合疏，书中亦令渠出拜。渠虽年幼，性颇慧聪。使渠助为主人百缗之赠，渠当必诺。」贯词遂归。</div>
<div>　　到渭桥下，一潭泓澄，无计自达。久之，以为龙神，不当我欺，试合眼叩之。忽有一人应，因视之，则失桥及潭矣。有朱门甲第，楼阁参差。有紫衣使拱立于前，而问其意。贯词曰：来自吴郡，郎」君有书问者。」执书以入。顷之，复出，曰：「太夫人奉屈。」遂人厅中。见太夫人者，年四十余，衣服皆紫，容貌可爱。贯词拜之。夫人答拜，且谢曰：「儿子远游，久绝音耗。劳君惠顾，数千里达书。渠少失意上官，其恨未减，一从遁去，三岁寂然。非君特来，愁绪犹积。」言讫命坐。贯词曰：「郎君约为兄弟，小妹子即贯词妹也，亦当相见。」夫人曰：「儿子书中亦言。渠略梳头，即出奉见。」俄有青衣者曰：「小娘子来。」年可十五六，容色绝代，辨慧过人。既拜，坐于母下。遂命具馔，亦甚精洁。方对食，大夫人忽眼赤，直视贯词。女急曰：「哥哥凭来，宜具礼待，况令消患，不可动摇。」因曰：「书中以兄处分，令以百缗奉赠。既难独举，须使轻赍。今奉一器，其价相当，可乎？」贯词曰：「已为兄弟，寄一书札，岂宜受赐？」大夫人曰：「郎君贫游，儿子备说。今副其请，不可推辞。」贯词谢之。因命取镇国碗来。又进食未几，大夫人复瞪视，眼赤，口两角涎下。女急掩其口曰：「哥哥深诚托人，不宜如此。」乃曰：「娘年高，风疾发动，抵对不得。兄宜且出。」女若惧者，遣青衣持碗自随，而授贯词曰：「此宾国碗，其国以镇灾厉。唐人得之，固无所用，得钱十万可货之，其下勿鬻。且缘娘疾，须侍左右，不遂从容。」拜而入。</div>
<div>　　贯词持碗而行数步，回顾碧潭危桥，宛似初到；视手中碗，乃一黄色铜碗也，其价只三五耳，大以为龙妹之妄也。执鬻于市，有酬七百、八百者，亦有酬五百者。念龙神贵信，不当欺人，日日持行于市。及岁余，西市店，忽有胡客来视之。大喜，问其价。贯词曰：「二百缗。」客曰：「物宜所值，何止二百缗？且非中国之宝，有之何益，百缗可乎？」贯词以初约只尔，不复广求，遂许之。交授。客曰：「此乃宾国镇国碗也。在国大禳人患厄，此碗失来，其国大荒，兵戈乱起，吾闻为龙子所窃，已近四年。其君方以国中半年之赋召赎。君何以致之？」贯词具告实。客曰：「宾守龙，上诉当追寻，次此霞所以避地也。阴冥吏严，不得陈首，借君为由送之耳。殷勤见妹者，非固亲也，虏老龙之馋，或欲相啖，以其妹卫君耳。此碗既出，渠双当来，亦消患之道也。五十日后，渭洛波腾晦日，是霞归之侯也。」曰：「何以五十日然后归？」客曰：「吾携过岭，方敢来复。」贯记之。及期，往视，诚然矣。</div>
<div>&nbsp;</div>
<div>　　李靖</div>
<div>　　唐，卫国公李靖，微时，尝射猎灵山中。寓食山中，村翁奇其为人，每丰馈焉。岁久益厚。</div>
<div>　　忽邀群鹿，乃逐之。会暮，欲舍之，不能。俄而阴晦迷路，茫继不知所归，怅怅而行，困闷益甚。极目，有灯火光，因驰赴焉。既至，乃朱门大第，墙遇甚峻。叩门久之，一人出问。靖告迷道，且请寓宿。其人曰：「郎君已出，独大夫人在，宿应不可。」靖曰：「试为咨白。」乃入告。复出，曰：「夫人初欲不许，且以阴黑，客又言迷，不可不作主人。」邀入厅中。有顷，一青衣出，曰：「夫人来。」年可五十余，青裙素襦，神气清雅，宛若士大夫家。靖前，拜之。夫人答拜，曰：「儿子皆不在，不合奉留。今天色阴晦，归路又迷，此若不容，遣将何适？然此乃山野之居，儿子还时，或夜到而喧，勿以为惧。」既而，食颇鲜美，然多鱼。食毕，夫人入宅。二青衣送床席褥，衾被香洁，皆极铺陈。闭户，系之而去。靖独念：「山野之外夜到而闹者何物也？」惧不敢寝，端坐听之。夜将半，闻叩门声甚急，又闻一人应之。曰：「天符报大郎子：当行雨，周此山七百里，五丈须足，无慢滞，无暴厉。」应者受符入呈。闻夫人曰：「儿子二人未归，行雨符到，固辞不可，违时见责。纵使报之，亦已晚矣，童仆无专任之理，当如之何？」一小青衣曰： 「适观庭中客，非常人也，盖请乎？」夫人喜，因自叩其门，曰：「郎觉否？请暂出相见。」靖曰：「诺。」遂下阶见之。夫人曰：「此非人宅，乃龙宫也。妾长男赴东海婚礼，小男送妹。适奉天符，次当行雨，计两处云程，合逾万里，报之不及，求代又难，辄欲奉烦顷刻间，如何？」靖曰：「靖，俗人，非乘云者，奈何能行雨？有方可教，即唯命耳。」夫人曰：「苟从吾言，无有不可也。」遂敕黄头，青骢马来。又命取雨器，乃一小瓶子，系于鞍前，戒曰：「郎乘马，无漏御勒，信其行，马跑得嘶鸣，即取瓶中水一滴，滴马鬃上，慎勿多也。」　　</div>
<div>　　于是，上马腾腾而行，倏忽渐高，但讶其稳疾，不自知其云上也。风急如箭，雷霆起于步下。于是随所跃，辄滴之。既而电掣云开，下见所憩村。思曰：「吾扰此村多矣。方德其人，计无以报。今久旱，苗稼将悴，而雨在我手，宁复惜之。」顾一滴不足濡，乃连下二十滴。</div>
<div>　　俄顷，雨毕，骑马复归。夫人者泣于厅，曰：「何相误之甚？本约一滴，何私下二十尺之雨？此一滴，乃地上一尺雨也。此村，夜半平地深二丈，岂复有人？妾已受谴，杖八十矣。但视其背，血痕满焉，儿子亦连坐，奈何？」靖渐怖，不知所对。夫人复曰：「郎君，世间人，不识云雨之变，诚不敢恨，只恐龙师来寻，有所惊恐，宜速去此。然而劳烦，未有以报。山居无物，有二奴奉赠。总取亦可，取一亦可，惟意所择。」于是命二奴出来，一奴从东廊出，仪貌和悦，怡怡然。一奴从西廊出，愤气勃然，掬怒而立。靖曰：「我猎徒以斗猛事，今但取一奴，而取悦者，人以我为怯也。」因曰：「两人皆取，则不敢。夫人既赐，欲取怒者。」夫人微笑曰：「郎之所欲乃尔。」遂揖与别，奴亦随去。出门数步，回望失宅；顾问其奴，亦不见矣。独寻路而归。</div>
<div>　　及明，望其村，水已极目。大树或露梢而已，不复有人。其后，竟以兵权靖寇难，功盖天下。而终不及于相。岂非取奴之不得乎？世言：「关东出相，关西出将。」岂东西喻耶？所以言奴者，亦下之象。向使二奴皆取，即极将相矣。</div></p>
<p>
<p>&nbsp;蓬莱宫娥</p>
<div>　　嘉兴府治东石狮巷，有朱姓者，年二十余，训蒙为业，状貌虽陋，而风神自雅。隆庆春，一日，道经南城下，花雨蒙蒙，柳风。展转之间，神情恍惚，渐至海月楼西，竟迷去路。心正惊疑，忽有二女童施礼于前，曰：「奉主母命，邀先生过山。」朱曰：「素昧识荆，得非邀之错耶？」女童曰：「至当自知，幸弗多却。」朱与偕行。但见崇山峻岭，路极崎岖。夹道桃株，鸟音嘈杂。自念生长郡内，不意有此佳境。更进里许，入一洞门，遥望楼殿玲珑，金玉照耀。两度石桥，方抵其处。屏后出一仙娥，霞帔霓裳，降阶而迎。登殿叙礼，引入内室坐定，女童进茶讫。朱才问娥姓字，娥晒曰：「妾乃蓬莱宫中人也。邀君欲了夙世之缘，不烦骇问。」顷间开宴，酒肴罗致。娥与朱促席畅饮，因制《贺新郎》一词，命女童歌以侑觞。其词曰：　　　</div>
<div>　　「花柳绕春城。运神工，重楼叠宇，顷刻间成。绿水青山多宛转，免教鹤怨猿惊。看来无异旧神京。虑只虑佳期不定。天从人愿，邂逅多情。相引处，佩声声。等闲回首远蓬瀛。呼小玉，旋开锦宴，谩荐兰羹，须信是，琼浆一饮，顷令百感俱生。且休道，尘缘易尽。纵然云收雨散，琵琶峡，依旧凤月交明。念此会，果非轻。</div>
<div>　　酒阑夜静，娥荐枕席，曲尽鱼水之乐。</div>
<div>　　逮晨，朱谓娥曰：「仆承款爱，甚欲留连。但家君颇严，不归恐致深罪。愿朝去暮来可也。」娥愀然曰：「灵境难逢，佳期易失。妾因与君夙缘未了，故移洞府于人间，委仙姿于凡客耳。正议久交，何即请去？」朱唯而止。</div>
<div>　　三日后，朱复恳归。娥乃设宴正殿，铺陈饮馔，比昨愈奇，且丰。劝朱酩叮。将彻时，出一锦轴，展于净几，写诗十绝以赠，各挥涕而别。仍命女童送朱出洞。</div>
<div>　　忽风雨暴至，云雾晦冥，咫尺莫辨，不觉失足堕于山下。须臾，天开云朗。乃颠扑北城岑寂之处，宛若梦觉。归述其事，父以少年放逸，迷宿花柳中，假此自掩耳，欲责之。朱不得已，出锦轴呈父。父见云章灿烂，信非凡笔，怒始少释。</div>
<div>　　时求玩者甚众，因彔诗于后焉。其一：</div>
<div>　　三山窈窕许飞琼，伴我来经几万程。</div>
<div>　　好与清华公子会，不妨玄露谩相倾。</div>
<div>　　其二：</div>
<div>　　壶天移傍郡城壕，云自飞扬鹤自巢。</div>
<div>　　千载偶偕尘世愿，<a href="http://www.mingqingxiaoshuo.com/zajuxiqu/sazhenrenyeduanbitaohua/" target="_blank" class="infotextkey">碧桃花</a>下共吹萧。</div>
<div>　　其三：</div>
<div>　　海外三山<a href="http://www.mingqingxiaoshuo.com/shitairenqing/shierlou/" target="_blank" class="infotextkey">十二楼</a>，弱流环绕不通舟。</div>
<div>　　此身也解为云雨，迢递鸾驾携李游。</div>
<div>　　其四：</div>
<div>　　涧水流杯出凤台，引将刘阮入山来。</div>
<div>　　春怀何事难拘束，谩被东风吹得开。</div>
<div>　　其五：</div>
<div>　　海天漠漠彩鸾飘，争奈文萧有意邀。</div>
<div>　　自分不殊花夜合，含香和露乐深宵。</div>
<div>　　其六：</div>
<div>　　莫道仙凡各一方，须知张硕遇兰香。</div>
<div>　　春风尝恋<a href="http://www.mingqingxiaoshuo.com/shitairenqing/renjianle/" target="_blank" class="infotextkey">人间乐</a>，底事无心问海棠。</div>
<div>　　其七：</div>
<div>　　百雉斜莲一道开，为君翻作雨云台。</div>
<div>　　高情仿佛襄王事，宋玉如何不赋来。</div>
<div>　　其八：　　　</div>
<div>　　湖柳青青花蒲枝，可怜分手艳阳时。</div>
<div>　　离宫谩自添离思，瞒得封姨不我知。</div>
<div>　　其九：　　　</div>
<div>　　阳台后会已无期，眉上春云不自知。</div>
<div>　　那更灵官传晓令，含情骑鹄强题诗。</div>
<div>　　其十：　　　</div>
<div>　　驱山缩地迥尘衰，从此交情事不关。</div>
<div>　　他日离愁何处慰，暂将三塔作三山。</div>
<div>　　后事竟息，轴亦寻失去。不知其为何仙也。</div>
<div>&nbsp;</div>
<div>　　陶尹二君传</div>
<div>　　唐大中初，有陶太白、尹子虚二老人，相契为友。多游嵩、华二峰，彩松脂茯苓为业。二人因携酿酝，陟芙蓉峰，寻异境，息于大松林下，因倾壶饮。闻松梢有二人抚掌笑声，二公起而问曰：「莫非神仙乎？岂不能下降而饮斯一爵？」笑者曰：「吾二人非山精水魅。仆是秦之役夫，彼即秦宫女子，闻君酒馨，颇思一醉。但形体改易，毛发怪异，恐子悸栗，未能便降。子但安心，徐待，吾当返穴易衣而至。幸无遽舍我去。」二公曰：「敬闻命矣。」遂久伺之。忽松下见一丈夫古服严雅，一女子鬟髻彩衣，俱至。二公拜谒，忻然还坐。顷之，陶君启：「神仙何代人，何以至此？既获拜侍，愿法未悟。」古丈夫曰：「余，秦之役夫也，家本秦人。及稍成童，值始皇帝好神仙术，求不死药。因为徐福所惑，搜童男童女千人，将之海岛。余为童子，乃在其选。但见鲸涛蹙雪，蜃阁排空，石桥之柱欹危，蓬岫之烟沓渺。恐葬鱼腹，犹贪雀生，于危难之中，遂出奇计，因脱斯祸。归而易姓，业懦，不数年，中有遭始皇煨烬典坟，坑杀儒士，缙绅泣血，簪绂悲号。余当此时，复在其数。时于危惧之中，又出奇计，乃脱斯苦。又改姓氏，为版筑。夫又遭秦皇信妖妄，遂筑长城。西起临桃，东之海曲。胧雁悲画，塞云烟空。乡关之思魂飘，沙碛之劳力竭，堕趾伤骨，陷雪触冰。余为役夫，复在其数。遂于辛勤之中，又出奇计，得脱斯难。又改姓氏，而业工乃属。秦皇帝崩，穿凿骊山，大修茔域 玉墀金砌，珠树琼枝，绮殿锦官，云楼霞阁。工人匠石，尽闭幽隧，念为工匠，复在数中，又出奇谋，得脱斯苦。凡四设权奇之计，俱脱大祸。知不遇世，遂逃此山，食松脂木实，乃得延龄耳。此毛女者，乃秦之宫人，同为殉者。余乃同与脱骊山之祸，共匿于此。不知于今经几甲子耶」」二子曰：「秦于今世继正统者，九代千余年。兴亡之事，不可历数。」二公遂俱稽颡曰： 「余二小子，幸遇大仙。多劫因依，使今谐遇。金丹大药，可得闻乎？」古丈夫曰：「余本凡人，但能绝其世虑。因食木实，乃得凌虚。岁久日深，毛发钳绿，不觉生之与死，俗之与仙，鸟兽为邻，同乐，飞腾自在，云气相随，亡形得形，无情无性，不知金丹大药为何物也？」二公曰：「敬闻命矣。」饮将尽，古丈夫折松枝，叩玉壶吟曰：</div>
<div>　　饵柏身轻叠嶂间，是非无意到尘寰。</div>
<div>　　冠裳暂备论浮世，一饷云游碧落闲。</div>
<div>　　毛女继和曰：</div>
<div>　　谁知古是与今非，闲蹑青霞到翠微。</div>
<div>　　萧管秦楼应寂寂，彩云空惹薜萝衣。</div>
<div>　　古丈夫曰：「吾与子邂逅相遇，那无恋恋耶？吾有万岁松脂、千秋柏子少许，汝可各分饵之，亦应出世。」二公捧受拜荷，以酒吞之。二仙曰：「吾当去矣。善自道养，无令漏泄伐性，使神气暴露于窟舍耳。」　　</div>
<div>　　二公拜别，但觉超然，莫知其踪去矣。旋见所衣之衣，因风化为花片、蝶翅，而扬空中。陶尹二公今巢居莲花峰上，颜脸微红，毛发尽绿。云台观道士，往往遇之，亦时细话得道之来由尔。柳归舜传</div>
<div>　　柳归舜传</div>
<div>　　吴兴柳归舜，隋开皇二十年，自江南抵巴陵。大风吹至君山下，因维舟登岸，寻小径，不觉行四五里。兴酣，逾越溪涧，不由径路。忽道旁有一大石，表里洞彻，圆而砥平。周匝六七亩，其外尽生翠竹。圆大如盎，高百余尺，叶曳白云，森罗映天。清风徐吹，戛为丝竹音。石中央又生一材，高百尺，条干僵阴为五色，翠叶如盘，花径尺余，色深碧蕊深红。异香成烟，着物霏霏。有鹦鹉数千，翱翔其间，相呼姓字，音旨清越。有名武游郎者，有名阿苏儿者，有名武仙郎者，有名自在先生者，有名踏莲露者，有名凤花台者，有名戴蝉儿者，有名多花子者。或有唱歌者曰：「吾此曲，是汉武钧弋夫人常所唱。词曰：『戴蝉儿，分明传与君王语。建章殿里未得归，朱箔金缸双凤舞。』」名阿苏者曰：「我忆阿娇深宫不泪时唱曰：『昔请司马郎，为作长门赋。徒使费百金，若王终不顾。』」又有诵司马相如大人赋者曰：「吾初学赋时，为赵昭仪抽七宝钗横鞭，余痛不彻。今日诵得，还是终身一艺。」名武游郎者曰：「余昔见汉武帝，乘郁金揖，泛积翠池。自吹紫玉萧，音韵朗畅，帝意欢适。李夫人歌以随。歌曰：『顾鄙贱，奉恩私，愿吾君，万岁期。』 」又名武仙郎者问归舜曰：「君何姓氏行第？」归舜曰：「姓柳，第十二，曰柳十二。」「自何许来？」归舜曰：「吾将至巴陵。遭风泊舟，兴酣至此耳。」武仙郎曰：「柳十二官偶因遭风，得臻异境，此所为因病致妍耳，然下官禽鸟，不能致力生人。为 下转达桂家三十娘子。」因遥呼曰：「阿春，此间有客。」　　</div>
<div>　　即有紫云数片，自西南飞来，去地丈余，云气渐散。遂见珠楼翠幕，重槛飞槛，周匝石际。一青衣自中出，年始十三四，身衣珠，颜甚姝美。谓归舜曰：「三十娘子使阿春传语郎君，贫居僻远，劳此检校，不知朝来食否？请垂略坐，以具蔬馔。」即有捧水精床出者，归舜再让而坐。阿春因教凤花台鸟：「何不看客。三十娘子以黄郎不在，不敢接对郎君。汝若等闲，似前度受捶。」　　</div>
<div>　　有一鹦鹉即飞至曰：「吾乃凤花台也。近有一篇，君能听乎？」归舜曰：「平生所好，实契所愿。」凤花台乃曰：「吾昨过蓬莱玉楼，因有一章诗曰：　　　</div>
<div>　　露接朝阳生，海波翻水晶。</div>
<div>　　玉楼瞰寥廓，天地相照明。</div>
<div>　　此时下栖止，投迹依旧楹。</div>
<div>　　顾余复何忝，日侍群仙行。」　　　</div>
<div>　　归舜曰：「丽则丽矣。足下师乃谁人？」凤花台曰：「仆在王母左右一千余岁。杜兰香教我真篆，东方朔授我秘诀，汉武帝求大中大夫，遂在石渠署。见杨雄、王褒等赋颂，始晓箴论。王莽之乱，方得还吴。后为朱然所得，转移陆逊，复见机云制作，方学缀篇什。机云被戮，便至于此。殊不知近日谁为宗匠？」归舜曰：「薛道衡，江总也。」因诵数篇示之。凤花台曰：「近代非不靡丽，殊少骨气。」俄而，阿春捧赤玉盘，珍羞万品，目所不识，甘香裂鼻。饮食讫，忽有二道士自空飞下，顾见归舜，曰：「大难得与鹦鹉相对，君非柳十二乎？君船以风便索君甚急，何不促回？」因投一尺绮，曰：「以此掩眼，即去矣。」归舜从之，忽如身飞，却坠巴陵达舟所，舟人欲发。问之，失归舜已三日矣。</div>
<div>　　后却至此泊舟寻访，不复再见也。</div>
<div>&nbsp;</div>
<div>　　元藏几</div>
<div>　　处士元藏几，自言后魏清河孝王之孙也。隋炀帝时，官任奉信郎。大业九年，为过海使判官。无何风浪坏船。黑雾四合，同济者皆不免，而藏几独为破木所载。殆经半月，忽达于洲岛间。洲人问其从来、则瞀然具以事告。洲人曰：「此沧洲，去中国已数万里。」乃出菖蒲花桃花酒饮之，而神气清爽。</div>
<div>　　其洲方千里，花木常如二月，地上宜五谷，人多不死。出凤凰、孔雀，灵牛、神马之属；更产分蒂瓜，长二尺，其色如椹，二颗二蒂。有碧枣、丹栗，皆大如梨。其洲人多衣缝掖衣，戴远游冠。与之话中国事，则历历如在目前。所居或金阙银台、玉楼紫阁。奏萧韶之乐，饮香露之醑。洲上有久视之山，山下出澄水泉。其泉阔一百步，亦谓之流渠，虽投之金石，终不沉没，故洲人以瓦铁为船肪。更有金池，方十数里，水石泥沙，皆如金色，其中有四足鱼。又有金莲花，洲人研之如泥，以间彩绘，光辉焕烂，与真无异，但不能拒火而已。更有金茎花如蝶，每微风至，则摇荡如飞，妇人竞彩之以为首饰，且有语曰：「不戴金茎花，不得在仙家。」更以强木造船，其上多饰珠玉，以为游戏。强木，不沉木也，方一尺，重八百斤，巨石缒之，终不没。</div>
<div>　　藏几淹留既久，忽念中国。洲人遂制凌风舸以送焉。激水如箭，不旬即达于东莱。问其国，乃皇唐也；询其年号，即贞元也；访其乡里，棒芜也；追其子孙，疏属也。有隋大业元年至贞元年末，已二百年矣。</div>
<div>　　有二鸟，大类黄鹏，每翔翥空中，藏几呼之即至，或令衔珠，或令受人语。乃谓之转言鸟，出沧洲也。</div>
<div>　　藏几工诗、好酒，混俗无拘检，十数年间，遍游江表，人莫之知。而赵归真常与藏几弟子九华道士叶通微相遇，求得其实。归真以藏几之异备奏上，上令谒者赍手诏急征。及至中路，忽然亡去，谒者惶恐即上疏具言其故。上览疏咨嗟曰：「朕不如明皇帝，以降异人。」后有人见藏几泛小舟于海上，至今江表道流，大传其事焉。</div>
<div>&nbsp;</div>
<div>　　唐宪宗</div>
<div>　　唐宪宗好神仙不死之术。元和五年，内给事张维则自新罗国回，云于海中泊山岛间，忽闻鸡犬鸣吠，似有烟火，遂乘月闲步。约及一二里，则见花木，楼台殿阁，金户银阙，其中有数公子，戴章甫冠，衣紫霞衣，吟啸自若。维则知其异，遂请谒。公子曰：「汝何所从来？」维则具言其故。公子曰：「唐皇帝，乃吾友也。当汝旋去，愿为传语。」俄而，命一青衣捧出金龟印以授维则，乃置之于宝匣。复谓维则曰：「致意皇帝。」维则遂持之还舟中。回顾旧路，悉元踪迹。金龟印长五寸，上负黄金玉印，面方一寸八分，其篆曰「凤芝龙木受命无疆」。</div>
<div>　　维则至京师，即具以事上进。宪宗曰：「朕前生岂非仙人乎？」及览金龟印，欢异良久，但不能谕其文耳。因缄以紫泥玉锁置于帐内。其后往往见五色光，可长丈余。是月，寝殿前连理树上，生灵芝二株，宛如龙凤。宪宗因叹曰：「凤芝龙木，宁非此兆乎？」　　</div>
<div>　　时，又有处土伊祁玄解，缜发童颜，气息香洁，常乘一黄牝马，才三尺高，不啖刍粟，但饮醇酎，不施缰辔，惟以青毡籍其背，常游历青兖间。若与人款曲，话千百年事，皆如目击。帝知其异人，遂令密诏入宫内。馆于九华之室，设紫茭之席，饮龙膏之酒。紫茭席，类茭叶，光软香静，夏凉冬温。龙膏酒，黑如纯漆，饮之令人神爽。此本鸟戈山离国所献也。鸟戈山离国，见班固西京赋。帝每日亲自访问，颇加敬仰。而玄解鲁朴，未尝娴人臣礼。帝因问之曰：「先生春秋高而颜色不老，何也？」玄解曰：「臣家于海上种灵草食之，故得然也。」即于衣间出三等药实，为帝种于殿前。一曰双麟芝，二曰六合葵，三曰万根藤。双鳞芝，色褐，一茎两穗，穗形如麒，头尾悉具，其中有子如琴瑟焉。六合葵，色红而叶类于葵。始生，六茎其上，合为一株，共生十二叶，内出二十四花。花如桃花，而一朵千叶，一叶六影，其成实如相思子。万根藤，一子而生万根。枝叶皆碧，钩连盘曲，荫一亩。其状类芍药，而蕊色殷红，细如丝发，可长五六寸。一朵之内，不啻千茎，亦谓之绛心藤。灵草既成，人乃莫见。而玄解请帝自彩饵之，颇觉神验，由是益加时礼重焉。</div>
<div>　　遇西域有进美玉者，一圆一方，径各五寸。光彩凝冷，可鉴毛发。时玄解方坐于帝前，熟视之，曰：「此一龙玉也，一虎玉也。」惊而问曰：「何谓龙玉虎玉也？」玄解曰：「圆者龙也，生于水中，为龙所宝。若投之于水，必有霓虹出焉。方者虎也，生于岩谷，为虎所宝。若以虎毛拂之，紫光迸逸，而百兽慑服。」帝异其言，遂令尝之，各如所说。询得玉之由，使人曰：「一自渔者得，一自猎者获。」帝因命取龙虎二玉，以锦囊盛之于内府。</div>
<div>　　玄解将还东海，亟请于帝，未许之。遇宫中刻木作海上三山，彩绘华丽，间以珠玉。帝元日与玄解观之。帝指蓬莱曰：「若非人仙，朕无由得及是境。」玄解笑曰：「三岛咫尺，谁日难及？臣虽无能，试为陛下一游，以探物象妍丑。」即踊体于空中，渐觉微小，俄而入于金银阙内。左侧连声呼之，竟不复有所见。帝追思叹恨，近成赢疹。因号其山为藏真岛，每诘旦，于岛前焚凤脑香，以崇礼敬。后旬日，青州奏云：「玄解乘黄牝马过海矣。」　　</div></p>
<p>
<p>&nbsp;灵光夜游彔</p>
<div>　　处士成令言，不求闻达，索爱会乩山水。天历间，卜居鉴湖之滨，诵「千岩竞秀、万壑争流」之句，终日游赏不绝。常乘一叶小舟，不施篙橹，风帆浪息，听其所之。或观鱼水涯，或盟鸥沙际，或洲呷鹭，或柳岸闻莺。沿江三十里，飞者、走者、浮者、跃者，皆熟其状貌，与之相忘，自去自来，不复疑惧。而樵翁渔叟、耕童牧竖遇之，不问老幼，俱得其欢心焉。</div>
<div>　　初秋之夕，泊舟千秋观下。金风乍起，白露未零。星斗交辉，水天一色。时闻莲歌菱唱，恍惚在渊渚之间。令言独卧舟中，仰天汉如白练，万丈横亘于南北。纤云扫迹，一尘不起。乃叩船舷歌宋之问《明河》之篇，飘飘然，有遗世独立羽化登仙之意。</div>
<div>　　舟忽自动，其行甚速，风水俱驶，一瞬千里，若有物引之者，令言莫测。须臾，至一处，寒气袭人，清光夺目。如玉田湛湛，琪花瑶草生其中；如银海洋洋，异兽神鱼隐其内。鸟鹊群鸣，白榆乱颠。令言度非人间，披衣而起，见珠官岌然，贝阙高耸。有一仙娥自内而出，披冰绡之衣，曳霜纨之帔，带翠凤步摇之冠，蹑琼纹九章之履。侍女二人，一执金柄障扇，一捧玉环如意。星眸月貌，光彩照人。行至岸侧，顾谓令言曰：「处士来何迟？」令言拱而言曰：「仆晦迹江湖，忘形鱼鸟，素乏诚约，又昧平生，何以有来迟之问？」仙娥笑曰：「卿安得而识我乎？所以奉邀至此者，盖以卿夙负高名，久存硕德，将有诚悃借卿传之于世耳。」乃请令言登岸。</div>
<div>　　入门行数十步，见一大殿，榜曰「天章之殿」；后有一阁，题曰「灵光之阁」。阁内设云母屏，铺玉华簟，四面皆水晶帘，以珊瑚钧挂之，通明如白昼。梁间悬香球二枚，兰麝之气芬芳满室。请令言对席坐而语之，曰：「卿识此地乎？即世人所谓天河，妾乃织女之神也。此去人间，已八万余里矣。」令言离席而言曰： 「下土愚民，甘与草木同腐。今夕何幸，身游天府，足践神宫，获福无量，受恩过望。然未知尊神欲托以何事，授以何言，愿得一闻，以释疑一。」仙娥乃低首敛躬，端肃而致词，曰：「妾乃天帝之孙，灵星之女。夙禀贞性，离群索居。岂意下土无知，愚氓好诞，妄传七夕之期，指作牵女之配，致令清洁之操，受此污辱之名。开其源者，齐谐多诈之书；鼓其波者，楚俗不经之语。附会其说而唱之者，柳宗元乞巧之文；铺张其事而和之者，张文潜七夕之咏。强词巧辩，无以自明；鄙句邪言，何所不至。往往形诸简犊，播于篇什。有曰：『北斗佳人双泪流，眼穿肠断为牵牛。』又曰：『莫言天上稀相见，犹胜人间去不回？又曰 『未审牵牛意若何，须邀织女弄金梭。』『时人不用穿针待，那得心情送巧来。』如此类者，不一而足。亵侮神灵，罔知忌讳，是可忍也，孰不可忍也！」令言问曰：「鹊桥之会，牛渚之游，今听神言，审亦误矣！然如娥月殿之奔，神女高唐之梦，后土灵仇之事，湘灵冥会之诗，果有之乎？抑未然乎？」仙娥怃然曰：「娥者，月宫仙女。后上者，地祗贵神。大禹开峡之功，巫山实佐之。而湘灵者，尧之女，舜之妃也。是皆贤圣之伦，贞烈之辈，乌有如世俗所谓哉；非若上元之降封涉，麻姑之过方平，兰香之嫁张硕，彩鸾之遇文萧，情欲易生，事迹难掩者也。世人咏月有曰：『娥应悔偷灵药，碧海青天夜夜心。』题峡之诗曰：『一自高唐赋成后，楚乡云雨尽堪疑。』夫日月两曜，混沌之际，开辟之初，既以具矣。岂有羿妻之说，窃药之事，而妄以 孤眠独宿侮之乎？云者山川灵气，雨者天地沛泽，奈何因宋玉高唐赋之谬，后之人辄指为房筛之乐，譬之席之欢？慢神渎天，莫此为甚！湘君夫人，贤圣之裔；李群玉者，果何人斯？敢以氵㸒奔之词，混于黄灵之庙！曰：『不知精爽落何处，疑是行云秋色中。』自述奇遇，引归其身，诞妄矫诬，名检扫地。后土之传，唐人不敢指斥则天之恶，故借名以讽之耳。世俗不识，便谓诚然，至有『韦郎年少耽闲事，案上休看太白经』之句，夫欲界诸天，皆有配偶，其无偶者，则无欲者也。士君子于名教中自有乐地，何至造述鄙猥，诬谤高明，既以欺其心，又以惑于世，而自处于有过之域哉！幸卿至世，为一白之。无令云霄之上、星汉之间，久受黄口之谗、青蝇之玷也。」令言又问曰：「世俗之多诳、仙真之被诬，今听神言，详其伪矣。然如张蹇之乘槎，君平 辨石，将信然钦。抑妄说欤？」仙娥曰：「此事则诚然矣，夫博望侯乃金门直吏，严君平乃王府仙曹，暂谪人间，灵性俱在，故能<a href="http://www.mingqingxiaoshuo.com/renwu/zhouyou/" target="_blank" class="infotextkey">周游</a>八极，辨识众物，岂常人可及乎？卿非三生有缘，今夕亦乌得而至此？」遂出瑞锦二端以赠之，曰：「卿可归矣。所托之事，幸勿相忘。」　　</div>
<div>　　令言拜别，登舟。但觉风露高寒，涛澜汹涌，一饭之顷，却回旧所。则淡雾初生，天星渐落，鸡三鸣而更五点矣。取锦视之，与世间所织不甚相异。姑藏之箧笥，以待博物者辨之。后遇西域贾胡，试出而示焉，抚玩移时，改容而言曰：「此天上至宝，非人间物也。」令言问：「何以知之？」曰：「吾见其文顺而不乱，色纯而不杂。日映之瑞气葱葱而起，以尘覆之，则自飞扬而去。以为帐幄，则蚊蚋不敢入；以为衣服，则雨雪不能濡。隆冬御之，不必挟纩而附火；盛夏披之，不必纳凉而授风矣。其蚕盖扶桑之叶所饲，其丝则天河之水所濯，岂非织女机中之物乎？君何德得此？」令言秘之，不肯与语，遂轻舟短棹，一去不返。后二十年，有人遇之于玉笥峰下，颜貌加泽，双瞳湛然，黄冠，布裘，不中不带，揖而问之，则御风而去，其疾如飞，追之不能及矣。</div>
<div>&nbsp;</div>
<div>　　西明夫人</div>
<div>　　道士杨稹家于渭桥，以居处繁杂，颇妨肆业，乃诣昭应县，长借石瓮寺文殊院。居旬余，有红裳既夕而至。容色姝丽，姿华动人，稹常悦者，皆所不及。徐步于帘外，歌曰：</div>
<div>　　凉风暮起骊山空，<a href="http://www.mingqingxiaoshuo.com/zajuxiqu/changshengdian/" target="_blank" class="infotextkey">长生殿</a>锁霜叶红。</div>
<div>　　朝来试入华清宫，分明忆得开元中。</div>
<div>　　稹曰：「歌者谁耶，何清苦之若是？」红裳又歌曰：</div>
<div>　　金殿不胜秋，月斜石楼冷。</div>
<div>　　谁是相顾人，褰帷吊孤影。</div>
<div>　　稹拜迎于门，既即席。问稹之姓氏，稹具告。稹祖父母、叔兄弟、中外亲族曾游石瓮寺者，元不熟识。稹异之，曰：「非鬼物乎？」对曰：「吾闻，魂气升于天，形魄归于地，是无质矣，何鬼之有？」曰：「又非狐狸乎？」对曰：「狐狸者，佞人也。一中其媚，祸必能及。其世业功德，实利生民；某虽不淑，焉能苟媚而欲奉祸乎？」稹曰：「可闻姓氏否？」对曰：「某燧人氏之苗裔也。始祖有功烈于人，乃统丙丁镇南方，复以德王。神农陶唐氏，后又王于西汉。因食彩于宋，远祖无忌，以威猛暴耗，人不可亲，遂为白泽氏所执，今樵童牧竖得以知名。汉明帝时，佛法东流。摩竺法，兰二罗汉，奏请某十四代祖，令显扬释教，遂封为长明公。魏武季年灭佛法、诛道士，而长明公幽死。魏文嗣位，佛法重兴，复以长明世子袭之。至开元初，玄宗治骊山，起造华清宫，作朝元阁，立长生殿，以余财因修此寺。群像既立，遂设东幢。帝与妃子，自汤殿宴罢 微行佛庙，礼伽境。妃于谓帝曰：『当于飞之秋，不当令东幢岿然无偶。』帝即命立西幢，遂封某为西明夫人。因赐玻珀膏，润于肌肤；设珊瑚帐，固予形貌。于是巽生及蛾，不复强暴矣。」稹曰：「歌舞丝竹，四者孰妙？」曰：「非不能也，盖承先祖之明德，禀炎上之烈性，故奸声乱色，不置于心。其所能者，大则铄金为五兵、为鼎鼐钟镛，小则花食为百品。为炮燔烹炙。动即煨山岳而烬原野，静则烛幽暗而破昏蒙。然则抚朱弦、吹玉管、骋纤腰、矜皓齿，皆冶容之未事，是不为也。昨闻足下有幽隐之志，籍甚既久，愿一款颜，由斯而来，非敢自献。然宵清月朗，喜觌良人，桑中之讥，亦不能耻。倘运与时会，少承周旋，必无累于盛德。」稹拜而纳之。自是晨去而暮还。惟霾晦不复至。尝遇风雨，有婴儿送红裳诗，其词云：</div>
<div>　　烟灭石楼空，悠悠永夜中。</div>
<div>　　虚心怯秋雨，艳质畏飘风。</div>
<div>　　向壁残花碎，侵阶坠叶红，　　</div>
<div>　　还如失群鹤，饮恨在雕笼。</div>
<div>　　每侵晨请归，稹追而止之。答曰：「公违晨夕之养，就岩壑而居。得非求静，专习文乎？奈何欲使彩过之人，称君违亲而就偶，一被瑕玷，其能洗涤乎？非但损公之盛名，亦当速某之生命耳。」后半年，家童归告稹乳母，母乃潜伏佛榻以观之，果自隙而出入。西幢澄澄一灯耳，遂扑灭之，此后遂绝红裳者。</div>
<div>&nbsp;</div>
<div>　　金凤外传</div>
<div>　　陈后金凤者，闽主王延钧之后，福清万安乡人也。父侯伦，少年美丰姿，唐景福初事观察使陈岩，以色见劈，居起辄与共，因得出入卧内。其妾陆氏与之私，有娠。未几，岩卒。婿范晖自称留后，陆托于范，生一女。其夕，梦飞凤入怀，因名金凤，冒姓陈。及王审知人闽，攻杀范氏，金凤流落民间，岩族人陈匡胜收养之。梁开平三年，审知封闽王。选良家女充后宫。时金凤年十八，性度窈窕，善歌舞，通音律。审知闻之，召为才人。特蒙宠幸，宫室服御之奉，与鲁国夫人黄氏比。尝筑水晶宫于西湖，旁列台谢，周回十余里，金凤时扈驾，从子城复道中出游，然不及荡。</div>
<div>　　后唐同光三年，审知卒，子延翰继之。延翰妻崔氏，陋而氵㸒，性复妒。搜诸宫人之美者，辄幽之别室，系以大械。刻木为人手，击其颊，又以铁锥刺其臂。一岁中死者八十四人，时金凤已乞身为尼，深自匿，故得免。次年，延翰为周彦琛所杀，而延钧立。</div>
<div>　　延钧，审知次子。初娶汉主女清远公主，有美色，早逝。继选金氏、刘氏，皆贤而无宠。后宫数百，无可意者。内侍李仿，极誉金凤姿色超绝。延钧御紫宸门，宣见，大悦，封之为淑妃。长兴三年，延钧称帝。国号闽改元龙启，进封金凤为皇后。追封其假父陈岩为威武军节度使，母陆氏为长乐郡夫人，族人陈匡胜为殿使。</div>
<div>　　始筑长春宫居之。延钧数于其中，为长夜之宴。每宴辄燃金龙烛数百枝，环左右光明如昼。敕宫女数十人，擎一杯，皆金玉、玛瑙、玻珀、玻璃之属，以次递进，不设几筵。酒酣，张长枕大床，拥金凤与诸宫女裸卧，随意幸之。又遣使，于日南造水晶屏风，周围四丈二尺，延钩与金凤氵㸒狎于内，令宫女隔屏觇之，嬉笑为乐。</div>
<div>　　三月上已，延钧修楔桑溪，金凤偕后宫杂衣文锦，列坐水次，流觞娱畅。沉香之气，环佩之响，燎烛之光，达于远近。途中，丝竹管弦，更番迭奏，清音入云，观者塞道。端阳日，造彩舫数十于西湖，每舫载宫女二十余。衣短衣，鼓揖争先。延钧御大龙舟以观。金凤作《乐游曲》，使宫女同声歌之。曲曰：　　　</div>
<div>　　龙舟摇曳东复东，彩莲湖上红更红。波澹澹，水溶溶，奴隔荷花路不通。</div>
<div>　　又曰：　　　</div>
<div>　　西湖南湖斗彩舟，青蒲紫寥满中洲，波渺渺，水悠悠，长奉君王万岁游。</div>
<div>　　游人士女，绔绣夹岸，杂沓如市，夜收宫女入宫，多不知所之者，延钧亦不问。</div>
<div>　　有小吏归守明，弱冠美皙如玉，延钩嬖之，尝呼为归郎。延钧有风疾，归郎日侍禁中，夤夜与金凤通。又有百工院使李可殷，少与归郎狎，因归郎以通于金凤。可殷聪敏有智巧，归郎令造缕金五彩九龙帐于长春宫，织八龙帐，外以延钧为一龙。既成，进之。极其华靡。延钧欢甚，益昵归郎，日留宿于内不出。国人歌曰：「谁谓九龙帐，惟贮一归郎。」　　</div>
<div>　　初，金凤因李仿得进，及为后，仿自矜其功，且微闻九龙帐中事，颇横恣不为忌。金凤不能堪，令可殷谮之延钧。仿闻之，怨金凤负己谋，所以夺之宠，乃盛饰其妹春燕以进。</div>
<div>　　春燕，婉媚绝代。初入宫，年方十五。顾盼举止，动移上意，遂大见幸，册为贤妃，封仿为皇城使，擅爱专席，延钧从此不复御九龙帐矣。</div>
<div>　　有言：「真封宅龙，见者延钧。」就其地，造跃龙宫。又为春燕造东华宫，皆以珊瑚为，玻璃为棂瓦，檀为粱栋，真珠为帘幕，范金为柱础，穷工极丽，宫中供匠作者万人。用匮不给，仿举薛文杰充国计使。</div>
<div>　　文杰巧佞，善聚敛，多察民间阴事，致富人以罪，而籍没其资。被榜棰者，胸背分受，仍铜斗熨之。建州土豪吴光入朝，文杰利其财物，将求其罪治之。光怒，帅众叛奔吴，引吴人攻建州。延钧遣将救之。兵行在道，不肯进，曰：「得文杰乃进。」延钩不得已，送文杰于军中，磔杀之。</div>
<div>　　金凤讽右省常侍李询等，上言：「文杰导九重氵㸒靡，竭万户膏脂。天怒人怨，祸乱旦夕，皆由李妃与仿为戎首。今文杰就诛，妃、仿不宜在上左右。」延钧意犹豫。明年元夕，御大殿，召前翰林学士承旨韩，弘文馆学士王倜，右补阙崔赵融，吏部郎中夏候淑等，观灯赐宴，命各赋大乐。</div>
<div>　　感长春宫失宠，赋诗曰：</div>
<div>　　泪滴珠难尽，容残玉易消。</div>
<div>　　倘随明月去，莫道梦魂遥。</div>
<div>　　延钧为之动，因返驾长春宫。</div>
<div>　　李仿知人心罪己，不自安，私与春燕画全身之策。以太子继鹏与匡胜有隙，乃言春燕之美于继鹏。继鹏入宫问病，遇春燕于前庑，悦之，就所居焉。匡胜闻而白其事，延钧大怒，与次子继韬议杀继鹏。继鹏惧，与李仿图之。适医工陈究从宫中出，言延钧病不起。仿遽令壮士先杀李可殷于家，质明，金凤诉之。延钩强起视朝，诘可殷死状。仿闻惊惶，逼继鹏率皇城卫士入。延钧闻鼓噪声，走匿九龙帐中。卫士刺之，不死，宫人不忍其苦，为绝之，继韬及金凤、归郎皆遇害。</div>
<div>　　于是继鹏即帝位，改永和二年为通文元年，立春燕为皇后，以李仿判六军诸卫事。继鹏元妃，梁国夫人李氏，同平章事敏之女。继鹏嬖春燕，欲废夫人。内宣徽使参政事叶翘谏曰：「夫人，先帝之甥。聘之以礼，奈何以新爱弃之？」继鹏不听，翘复上书极争。继鹏批其纸尾曰：</div>
<div>　　春色曾看紫陌头，乱红飞尽不禁秋。</div>
<div>　　人情自厌芳华歇，一叶随风落御沟。</div>
<div>　　放翘归老永泰，梁国竟废。</div>
<div>　　春燕好巫，继鹏惑之。有妖人谭紫霄，以左道见幸，事无大小皆决焉。紫霄言紫微星临后宫，教继鹏别造紫蔽宫，为春燕游幸之所，土木之盛，倍于东华。又筑三清台三层于城中，括民间黄金数千斤，铸玉皇大帝、元始天尊、大上老君像，日焚龙脑薰陆诸香数十斤。紫霄导春燕诸后宫作乐其下，昼夜不辍，谓为继鹏延年永祚，而亵无忌。国人丑之。后紫霄事败被戮，仿亦以异志见杀，春燕之宠浸衰。</div>
<div>　　继鹏徙居长春宫，夜坐忽忽不乐。俄闻悲泣声渐近，仿佛见金凤衔哀至前，而归郎、李可殷、陈匡胜自宫外领红衣执戈矛者数百人，继鹏大惊，趋而避之。有顷，宫中火起，紫薇、东华、跃龙诸处顿成灰烬。继鹏疑控鹤都将连重遇纵火，将加诛。重遇惧，夜半绕军围长春宫。继鹏挟春燕、率黄门卫士斩关出奔，次梧桐岭。追兵至，执继鹏归，庄缢杀之。春燕度不免，触墙死，时通文四年七月十三日也。葬莲花山侧，号康陵。先是金凤与延钧亦葬是山，号惠陵。开运中，南唐师败，李仁达于古城，乱军发诸陵，剔取宝玉。金凤、春燕容色如生，鲜血流渍，山为之赤。后人名其山为胭脂山云。</div></p>
<p>
<p>&nbsp;金钏记</p>
<div>　　天历己巳，建康有窦时雍者，家素寒微而骤富。一女名羞花，年已及笄，风流俊雅，尤长于诗。溧水士人章文焕，与窦为中表亲，然亦才貌出类，人以聪俊章郎称之，自幼每过窦家，时雍甚爱重之。尝戏指女曰：「长必以妹配汝。」生女亦各留意。乃私为之诗，曰：</div>
<div>　　春风连理两枝梅，曾向罗浮梦里来。</div>
<div>　　分忖东君好调护，莫教移傍别人开。</div>
<div>　　羞花踵韵答之曰：</div>
<div>　　庚岭清香一树梅，凌寒不许蝶蜂来。</div>
<div>　　料应一点<a href="http://www.mingqingxiaoshuo.com/shitairenqing/chunxiaoxi/" target="_blank" class="infotextkey">春消息</a>，留向孤山处士开。</div>
<div>　　生女情好甚勤，或与之对酌灯下，或与之吟眺花前，时雍不之禁也。</div>
<div>　　一日，文焕、羞花会于迎晖轩下，相与弃棋。文焕吟之曰：「纷纷车马渡河津，黑白分明目下真。」羞花续曰：「莫使机关争胜负，两家人是一家人。」生女大笑。又铺紫氍毹于中庭，摊牌较胜。文焕笑曰：「但要合着油瓶盖。」羞花笑曰：「只恐贪花，不满三十耳。」文焕兴浓，求与之合。羞花变色曰：「概为正配，岂效鹑奔？妾虽至愚，决非金夫而不有躬也。兄何忽略如此？」文焕跽而言曰：「人心翻覆，势若波澜。倘他日以兄妹为辞，将如之何？」羞花语塞，遂相交会。既而，柳眉半蹙，玉笋微寒，有体弱不胜之状，两情缱绻，极尽氵㸒乐。文焕低吟曰：</div>
<div>　　鸾凤相交颠倒颠，武林春色会神仙。</div>
<div>　　轻回杏脸色钗坠，浅蹩蛾眉云鬓偏。</div>
<div>　　羞花续曰：</div>
<div>　　衣惹粉花香雪散，帕沾桃浪嫩红鲜。</div>
<div>　　迎晖轩下情无限，绝胜人间一洞元。</div>
<div>　　两情欢足。羞花脱臂上金钏一双与生曰：「好赏此钏，是即主盟。」文焕拜而受之。未几，时雍知觉，恐终败露，召生谓曰：「汝宜速回，倩媒求聘也。」文焕拜谢将行，羞花私贻馈赆，且叮咛「早来」，饮泣而别。文焕回见父母，备陈其情，父母悦从，卜日下礼。羞花因念生之故，寻命家人致缄，文焕启视，乃集古绝句十首。其一：</div>
<div>　　绣户纱窗北里深，灯昏香烬拥寒衾。</div>
<div>　　故园书动经年别，蒲地月明何处砧。</div>
<div>　　其二：</div>
<div>　　嗟君此别意何如，闲看江云思有余。</div>
<div>　　愁傍翠蛾分八字，酒醒孤枕雁来初。</div>
<div>　　其三：</div>
<div>　　风带潮声枕章凉，江流曲似九回肠。</div>
<div>　　朱门深闭烟霞暮，一点残灯伴夜长。</div>
<div>　　其四：</div>
<div>　　乱愁依旧锁眉峰，为想年来樵悴容。</div>
<div>　　离别几宵魂耿耿，碧霄何路得相逢。</div>
<div>　　其五：</div>
<div>　　双垂别泪越江边，待月东林月正圆。</div>
<div>　　云鬓罢梳还对镜，恐惊憔悴入新年。</div>
<div>　　其六：</div>
<div>　　欲于何处寄相思，懒对妆台拂画眉。</div>
<div>　　咫尺烟江几多地，好风偏自送佳期。</div>
<div>　　其七：</div>
<div>　　强拂愁眉下小楼，感时伤别思悠悠。</div>
<div>　　同来不得同归去，几度高吟寄水流。</div>
<div>　　其八：</div>
<div>　　百忧如草雨中生，十指宽催玉箸轻。</div>
<div>　　惆怅溪头从此别，子规枝上月三更。</div>
<div>　　其九：</div>
<div>　　寒窗灯尽月斜辉，桃李阴阴柳絮飞。</div>
<div>　　春色恼人眠不得，高楼独上思依依。</div>
<div>　　其十：</div>
<div>　　绿杨红杏蒲城春，不见当时劝酒人。</div>
<div>　　闻说驾啼却惆怅，带围宽尽小腰身。</div>
<div>　　文焕得诗，不胜欢悦。随即备札，倩媒求聘，择期人赘。合巹之夕，时雍欲试生才，即席上宣言曰：「门栏撤帐，不必旧词。今要新人，口占为之，毋容思索可也。」文焕作催妆诗二绝云：</div>
<div>　　红摇花烛二更过，妆就风流体态多。</div>
<div>　　织女莫教郎待久，速乘鹤驾渡银河。</div>
<div>　　又：</div>
<div>　　笙歌鼎沸满华堂，深院佳人尚晏妆。</div>
<div>　　愿得早乘云驭降，张郎久待杜兰香。</div>
<div>　　时雍贺客大奇其才，赞之不容口。生女会晤，重整新欢。而佳人才子之情遂矣。好事者皆作诗纪之，褒而成帙，号《金钏集》，行于当世。</div>
<div>&nbsp;</div>
<div>　　宝环记</div>
<div>　　淳熙中，有阮生名华，美姿容。赋性温茂，犹善丝竹，时以三郎称之。上元夜，因会其同游，击筑飞觞，呼卢博胜，约为长夜之欢。既而相携踏于灯市。时漏尽铜龙，游人散矣，仰观皓月蒲轮，浮光耀彩。华欣然曰：「当此景而归枕席，奈明月笑人。孰若各事所能，共乐清光之下。」众曰：「善。」一友能歌，华吹紫玉萧和之，声人云表。</div>
<div>　　近居有女玉兰，陈太常子也。灯筵方散，步月于庭。忽闻玉管呜呜，因命侍儿窥之。还曰：「阮三郎会交于彼。」兰颔之数四，凝睬者久之。因低讽一绝曰：</div>
<div>　　夜色沉沉月满庭。是谁吹彻绕云声？　　</div>
<div>　　呜呜只管翻新调，那顾愁人泪染襟。</div>
<div>　　遂怏怏而入。华等曲终各散去，明夜复会于此，如是数夕皆然。</div>
<div>　　一夕，众友不至，华独徘徊星月之下。自觉无聊，乃吹玉萧一曲自娱，未终，忽一双鬟冉冉而至，华戏谓曰：「何氏子冒露而行？」鬟笑曰：「某陈宅侍儿也。因小姐玩月于庭，闻萧心醉，特遣妾逆郎，以图清夜之话。」华思曰：「彼朱门若海，阍寺守之。倘有不虞，何以自解？」因谢之曰： 「予萎焉燕侣，敢望凤俦，既辱辱音，倍加雀跃。但云朗隔若天汉，露草畏乎夜行，愿酌斯心，达之幸也。」侍儿去。俄顷复至，出一物，曰：「如郎见疑，请以斯物为质。」华视之，乃镶金约指环也。遂约之于指，无暇疑思，心喜若狂，随之俱往。至三门，月色如昼，见兰独倚小轩，衣绛绡衣，幽姿雅态，风韵翩然。虽惊鸿游龙不足喻也。方欲把臂诉衷，忽闻传呼声，兰即遁去。华狼狈而归。寝不成寐，因吟一词曰：　　　</div>
<div>　　玉萧一曲无心度，谁知引入桃源路。邂逅曲栏边，匆忙欲并肩。</div>
<div>　　一时风雨急，忽尔分双翼。回首洛川人，翻疑化作云。</div>
<div>　　遂日仿惶于陈氏之居，而香阁沉沉，无媒可达。日为赢瘦，寝食皆忘。父母及兄百方问之，皆隐而不露。</div>
<div>　　有友张远，华之至交也。闻华病，往视之，因就榻究其病源。华沉吟不答，惟时时以目顾其手，呜咽不胜。远因逼视之，惟指约一环而已。远会其意，因曰：「子有所遇乎？倘可致力，弟当力图之。」华终日支吾，而远苦叩不已。华度其可与谋，因长叹曰：「异香空染，贾院墙高，翠羽徒存，洛川云散，更何言哉！」远得其曲折，因曰：「彼重门深锁，握手诚难，幸有此环，容仆试筹之可也。」遂袖之而出。凝目于陈氏之门，以窥其罅。俄顷，一尼自其门出，迹其踪视之，乃避尘庵之尼。远喜曰：「吾计得矣。」遂尾尼至庵，出一白镪于前曰：「有事相烦，倘师能成之，当图重报。」尼叩其详，远曰：「吾友阮郎，钟情于陈太常之女。彼此相慕，会面无期。闻师素游其门，愿得良谋，以图一晤。」尼始有难色，远恳之数四，始曰：「俟有便可乘，当相报也。」遂收其环而别。</div>
<div>　　次日，尼清晨至陈大常家，见兰著杏黄衫子，云舍半偏，从其母摘玫瑰于庭。见尼至，惊谓曰：「露草未干，梁燕犹宿，师来何若此早？」尼笑曰：「不辞晓露而至，特有所请耳。」其母问之，曰： 「敝庵新铸大士宝像，翌日告成。愿夫人同小姐随喜一观，为青莲生色。」其母曰：「女子差长，身当独行。」时兰方抱郁无聊，正思闲适，闻母不许，颜微佛然。尼再四怂慂，夫人因许共往。遂延早膳，兼致闲谈。尼因耳目四集，终难达情，遂推更衣于小轩僻所，兰蹑其后，因与俱行。尼遂微露指环，兰触目心惊，即把玩不已，逡巡泪下，不能自持。因强作笑容，叩其所自。尼曰：「日有一郎，持此祷佛，幽忱积恨，顾影伤心。默诵许时，遂施此环而去。」兰复叩其姓名，遂欷泣下。尼故惊曰：「小姐对此而悲，其亦有说乎？」兰羞怩久之，遂含泪言曰：「此情惟师可言，亦惟师可达。但摇摇不能出口耳。」尼强之，曰：「昔者，闲窥青锁，偶遇檀郎，欲寻巫峡之踪，遂解汉江之佩。脱兹金指，聊作赤绳，蝶梦徒惊，鹊桥未架。适逢故物，因动新愁耳。」尼曰：「小姐既此关情，何不一图觌面？」兰叹曰：「秦台凤去，梦岫云迷。一身静锁重帏，六翮难生弱体。欲图幸会，除役梦魂耳。」尼见凄惨情真，遂告以所来之故。兰喜极不能言，惟笑颔其首而已。因出所题《闺怨》便作回音。其一曰：</div>
<div>　　日永凴栏寄很多，恹恹香阁竟如何？　　</div>
<div>　　愁肠已自如针刺，那得闲情绣绮罗。</div>
<div>　　其二曰：</div>
<div>　　清夜凄凄懒上床，挑灯欲自写愁肠。</div>
<div>　　相思未诉魂先断，一字书成泪万行。</div>
<div>　　其三曰：</div>
<div>　　玉漏催残到枕边，孤帏此际转凄然。</div>
<div>　　不知寂寞嫌更永，却恨更筹有万千。</div>
<div>　　其四曰：</div>
<div>　　朝来独向绮窗前，试探何时了此缘。</div>
<div>　　每日殷勤偷问卜，不知掷破几多钱。</div>
<div>　　因更出一环，并前环付尼，临别曰：「师计固良，第恐老母俱临，元其隙耳！」尼笑曰：「业已筹之，小姐至庵，但为倦极思睡，某当有计耳。」尼因出别夫人，往复远信。未行数步，远已迎前，遂同至阮所，以诗及环付之。华喜不自持，病立愈矣。遽起栉沐。夜分以肩舆载至尼庵，匿于小轩邃室。次晨，夫人及兰果联翩而至。尼延茶毕，遂同游两廊。卓午，兰困倦不胜，时欲隐几，尼谓夫人曰：「小姐倦极思寝耳。某室清幽颇甚，能暂憩而归乎？」夫人许诺。遂送一小室中，更外为加钥。</div>
<div>　　兰入其内，果幽雅绝伦。旁设一门，随手可启，兰正注目，忽华自床后冉冉而来。兰惊喜交加，令其蹑足，两情俱洽，遂笑解罗襦。虽戏锦浪之游鳞，醉香丛之迷蝶，亦不足喻也。欢好正浓，而华忽寂然不动，兰惊谛视，已声息杳如。遂惶惧不胜，推之床壁，噘然而起，遽整云鬟。母虽讶其神色异常，第以为疾作耳，遂命舆别尼而归。</div>
<div>　　舆音未寂，张远及华之兄至，谓尼曰：「事成否？」尼笑曰：「幸不辱命。」远问：「三郎何在？」尼指其室曰：「犹作阳台梦未醒耳。」遂推门共入。唤之数四，近而推之，死矣，各相失色元言。因思其久病之躯，故宜致是。遂归报其父，托言养病于庵而殂，其事遂隐，而人无知者。惟兰中心郁结，感慨难伸。几寤寐之间，无非愁恨，乃续前之四韵。其一曰：</div>
<div>　　行云一梦断巫阳，懒向台前理旧妆。</div>
<div>　　憔悴不胜羞对镜，为谁梳洗整容光。</div>
<div>　　其二曰：</div>
<div>　　几向花间想旧踪，徘徊花下有谁同？　　</div>
<div>　　可怜多少相思泪，染得花枝片片红。</div>
<div>　　其三曰：</div>
<div>　　一自风波起楚台，深闺冷落已堪哀。</div>
<div>　　余烟空自消金鸭，耶得芳心化作灰。</div>
<div>　　其四曰：</div>
<div>　　云和独抱不成眠，移向庭前月满天。</div>
<div>　　别怨一声双泪落，可怜点点湿朱弦。</div>
<div>　　自此终日恹恹，遂已成娠，其母察其异，因潜叩。兰度不可隐，遂尽露其情，且涕泣而言曰：「女负罪之身，死无足惜。所以厚颜苟存者，为斯娠在耳。倘母生之，为阮氏之未亡妇，足矣。」母乃密白于太常。始犹怒甚，终亦无奈。遂请阮老于密室，以斯情达之，阮亦忻然，因托言曾聘于华者，遂迎之以归。数月而生一子，取名学龙。兰遂蔬缟终身，目不窥户。后龙年十六而登第，官至某州牧，兰因受旌焉。</div>
<div>&nbsp;</div>
<div>　　彩舟记</div>
<div>　　福州守吴君者，江右人。有女未笄，甚敏慧，玉色浓丽，父母钟爱之，携以自随。秩满还朝，候风于淮安之版闸。邻舟有太原江商者，亦携一子，其名曰情。生十六年矣，雅态可绘，敏辩无双。其读书处，正与女窗相对。女数从隙中窥之，情亦流盼，而无缘致殷勤。偶侍婢有濯锦船舷者，情赠以果饵，问：「小娘子许适谁氏？」婢曰：「未也。」情曰：「读书乎？」曰：「能。」情乃书难字一纸，托云：「偶不识此，为我求教。」女郎得之微晒，一一细注其下。且曰：「岂有秀才而不识字者？」婢还以告。情知其可动，为诗以达之曰：</div>
<div>　　空复清吟托袅烟，樊姬春思满画船。</div>
<div>　　相逢何必蓝桥路，休负沧波好月天。</div>
<div>　　女得诗，愠曰：「与尔暂相萍水，那得以绝句撩人。」欲白父笞其婢。婢再三恳，乃笑曰：「吾为诗骂之。」乃缄小碧笺以酬，曰：</div>
<div>　　自是芳情不胜春，春光何事恼闺人。</div>
<div>　　淮流清浸天边月，比以郎心向我亲。</div>
<div>　　生得诗大喜，即令婢返命，期以今宵启窗虔候。女微晒曰：「我闺筛幼怯，何缘轻出，郎君岂无足者耶？」生解其意。候人定，蹑足蹬其舟，女凴栏待月，见生跃然，携肘入舟，喜极不能言，惟嫌解衣之迟而已。女羞涩娇懔，噤不能畅情。抚弄久之方洽。其婉娈胶密之态，虽吴生妙染，不能模写万一也。既而体慵神荡，各有南柯之适。风便月明，两舟解缆。东西殊途，顷刻百里。江翁晨起，觅其子不得，以为必登圂坠死淮流。返舟求尸，茫如捕影，但临渊号恸而去。</div>
<div>　　天明，情披衣欲出，已失父舟所在。女惶迫无计，藏之船旁榻下。日则分饷羹食，夜则出就枕席。如此三日，生耽于美色，殊不念父之离邈也。其嫂怪小姑不出，又撰兼两人，伺夜窥觇，见姑与少男子切切私语。白其母，母恚不信，身潜往视，果然。以告吴君，吴君搜其舱，得情榻下。拽其发以出，怒目，砺刃其颈，欲下者数四。情忽仰首求哀，容态动人。吴君停刃叱曰：「尔为何人，何以至此？」生具述姓名，且曰：「家本晋人，阀阅亦不薄。昨者猖狂，实亦贤女所招。罪俱合死，不敢逃命。」吴君熟视，久之，曰：「吾女已为尔所污，义无更适之理。尔肯为吾婿，吾为尔婚。」情拜位幸甚。吴君乃命情潜足挂舵上，呼人求援，若遭溺而幸免者，庶不为舟人所觉。生如戒，吴君令篙者掖之，佯曰：「此吾友人子也。」易其衣冠，抚之如子。抵济州，假巨室华居，召傧相，大讲合婚之仪。舟人悉与宴，了不知其所由。</div>
<div>　　既自京师返筛，延名士以训之，学业大进。又遣使诣太原，访求其父。父喜，赉珍聘至楚，留宴累月，乃别。</div>
<div>　　情二十三领乡荐，明年登进士第。与女归拜翁姑，会亲里，携家之官。初为南京礼部主事，后至某郡大守，膺翟之封。有子凡若干人，遐迩传播，以为奇遇云。</div>
<div>&nbsp;</div>
<div>　　晁彩外传</div>
<div>　　大历中，有晁彩者，小字试莺，女子中之有文而能言者也。与母独居，深娴翰墨，丰姿艳体，映带一时。有尼常出入其家，言彩美丽，为天下冠：不施丹铅，而眉目如画；不佩芳芷，而体恒有香；不簪珠翠，而鬟鬓自冶。尝见其夏月着单衫子，右手攀竹枝，左手持兰花扇，按膝上，注目水中游鱼，低讽竹枝小词，若黄莺学啭，真神仙中人也。性爱看云，其尤爱者，赤黑色也。故其室名曰：「窥云室」，其馆名曰「期云馆」。一日，兰花始发，其母命赋之。彩即应声曰：　　　</div>
<div>　　隐于谷里，显于澧浔；贵比于白玉，重匹于黄金；既入燕姬之梦，还鸣宋玉之琴。</div>
<div>　　其敏慧若此。</div>
<div>　　少与邻生文茂笔札周旋，每自誓言，当为伉俪。及长而散去，犹时时托侍女通殷勤。茂尝春日寄以诗曰：</div>
<div>　　美人心共石头坚，翘首佳期空黯然。</div>
<div>　　安得千金遗侍者，一烧鹊脑绣房前。</div>
<div>　　其二曰：</div>
<div>　　晓来扶病镜台前，元力梳头任髻偏。</div>
<div>　　消瘦浑如江上柳，东风日日起不眠。</div>
<div>　　其三曰：</div>
<div>　　旭日瞳瞳破晓霾，遥知妆罢下芳阶。</div>
<div>　　那能飞作梧花凤，一集佳人白玉钗。</div>
<div>　　其四曰：</div>
<div>　　孤灯才灭已三更，窗雨无声鸡又鸣。</div>
<div>　　此夜相思不成梦，空怀一梦到天明。</div>
<div>　　彩得诗，因遣侍儿以青莲子十枚寄茂，且曰：「吾怜子也」。茂曰：「何以不去心？」侍者曰：「正欲使君知其心苦耳。」茂持啖未竟，坠一子于盆水中。有喜鹊过，恶污其上，茂遂弃之。明早，有并蒂花开于水面，如梅英大。茂因喜曰：「吾事济矣。」取置几头，数日始谢，房亦渐长。剖之各得实五枚，如所来数。茂即书其异，托侍女以报彩。彩持阅大喜，曰：「并蒂之谐此其征矣。」因以朝鲜茧纸作鲤鱼，函两面俱画鳞甲，腹下令可以藏书，遂寄茂以诗，曰：</div>
<div>　　花笺制叶寄郎边，的的寻鱼为妾传。</div>
<div>　　并蒂已看灵鹊报，情郎早觅买花船。</div>
<div>　　荏苒至秋，屡通音问，而欢好无由。偶值其母有姻席之行，彩即遣人报茂。茂喜极，乘月至门，遂酬夙愿焉。晨起整衣，两不忍别。彩因自剪鬓发，持以赠茂，且曰：「好藏青鬓，早缔白头也。」　　</div>
<div>　　茂归，藏于枕畔。兰香芳烈，馥馥动人，因以诗寄之，曰：</div>
<div>　　几上金猊静不焚，匡床愁卧对斜曛。</div>
<div>　　犀梳金镜人何处，半枕兰香空绿云。</div>
<div>　　绸缨之后，又复无机可乘。时值抄秋，金风淅栗。彩无聊之极，因遣侍儿以诗寄茂，曰：</div>
<div>　　珍簟生凉夜漏余，梦中恍惚觉来初。</div>
<div>　　魂离不得空成病，面见无由浪寄书。</div>
<div>　　窗外江村钟响绝，枕边梧叶雨声疏。</div>
<div>　　此时最是思君处，肠断寒猿定不如。</div>
<div>　　茂答曰：</div>
<div>　　忽见西风起洞房，卢家何处郁金香。</div>
<div>　　文君未奔先成渴，颛项初逢已自伤。</div>
<div>　　怀梦欲寻愁落叶，忘忧将种恐飞霜。</div>
<div>　　惟应会付青天月，共听床头漏声长。</div>
<div>　　自此以后，间阔弥深，彩抱郁中怀，遂调素质。母察其异，苦询侍儿，侍儿因微露其情。母叹曰：「才子佳人，自应有此。然古多不偶，吾今当为成之。」因托斧柯，以彩归茂。定情之夕，更鬯幽怀，若比目之逝青波，文禽之逐绿水也。如此经年，并肩倚膝。试期逼迫，茂欲买悼长安。临行，茂因问曰：「吾舍汝而远行，天涯俄顷，得无悲乎？」晁彩惨然动容，曰：「君岂知也。窃闻分手，那御伤心。江上斜阳，正当春日，峡中行雨，已阻朝云，况兰叶之当醉，属文无之将贻。望长亭而跳脱缓，对离觞而腰骤宽。抚鸳枕于连宵，预湔怨泪，望鱼书于他日，宁事兰膏；幸践刀环之期，毋贻机锦之怨。」又口占诗曰：</div>
<div>　　夫君远别妾心愁，踏翠江边送画舟。</div>
<div>　　欲待相看迟此别，只愁红日向西流。</div>
<div>　　彩家畜一白鹤，名素素。一日雨中，忽忆其去，试谓鹤曰：「昔王母青驾、绍兰、紫燕皆能寄书达远，汝独不能乎？」鹤延颈向彩，若受命状。彩即援笔直书二绝，系于其足，竟致其夫。诗曰：</div>
<div>　　窗前细雨日啾啾，妾在闺中独自愁。</div>
<div>　　何事玉郎久离别，忘忧总对岂忘忧。</div>
<div>　　又曰：</div>
<div>　　春风送雨过窗东，忽忆良人在客中。</div>
<div>　　安得妾身今似雨，愿随风去与郎同。</div>
<div>　　彩痛夫远离，解足下青丝白云履一双，寄之曰：「如妾踵君而行也。」履下冥木，出于彩手，极为精巧。至京，遇博物君子，窥见之曰：「此谓白云青舄，王母御之会穆王于赤水之上者也。」故中国传其制，天子赤舄。凡舄色皆象裳。妇人之舄，饰以白云，口缀双珠。</div>
<div>　　越两月，茂得隽归，试问彩曰：「此履于古有制乎？」对曰：「此西王母御以降赤水者。」茂因益敬重焉。</div>
<div>　　一日，偶病消渴，生赠以武夷茶一函。彩谢曰：「猥辱来贶，不惟捐疾，勉我良深。第岸本不移，岂能止舟行之惑；日仍有度，宁可解云驶之疑。请讽<a href="https://www.mingqingxiaoshuo.com/renwu/chenshiyi/" target="_blank" class="infotextkey">匪石</a>之言，永结断金之好。睹物心悲，力书不尽。」生以书示所知，都不解其指。一客在旁曰：「茶名『不迁』，意在勉其一志，故有此答耳。」其博物皆类此。彩与茂赓和甚多，而其最艳者，《子夜歌》十八首，因附于后云。其一曰：</div>
<div>　　侬既剪云鬟，郎亦分丝。</div>
<div>　　觅向无人处，作同心结。</div>
<div>　　其二曰：</div>
<div>　　夜夜不成寐，拥被啼终夕。</div>
<div>　　郎不信侬时，但看枕上迹。</div>
<div>　　其三曰：</div>
<div>　　何时得成匹，离恨不复牵。</div>
<div>　　金针刺菡萏，夜夜得见莲。</div>
<div>　　其四曰：</div>
<div>　　相逢逐凉候，黄花忽复香。</div>
<div>　　颦眉腊月露，愁杀未成霜。</div>
<div>　　其五曰：</div>
<div>　　明窗弄玉指，指甲如水晶。</div>
<div>　　剪之特寄郎，聊当携手行。</div>
<div>　　其六曰：</div>
<div>　　寄语闺中娘，颜色不常好。</div>
<div>　　含笑对棘实，欢娱须是枣。</div>
<div>　　其七曰：</div>
<div>　　良会终有时，劝郎莫得怒。</div>
<div>　　姜櫱喂春蚕，要绵须辛苦。</div>
<div>　　其八曰：</div>
<div>　　醉梦幸逢郎，无奈乌哑哑。</div>
<div>　　中山如有酒，敢借千金价。</div>
<div>　　其九曰：</div>
<div>　　信使无虚日，玉寄盈觥。</div>
<div>　　一年一日雨，底事大多晴。</div>
<div>　　其十曰：</div>
<div>　　绣房拟会眼，西窗日离离。</div>
<div>　　手自施屏障，恐有女伴窥。</div>
<div>　　其十一曰：</div>
<div>　　相思百余日，相见苦无期。</div>
<div>　　寨裳摘莲花，要莲敢恨池。</div>
<div>　　其十二曰：</div>
<div>　　金盆盥素手，焚香诵普院。</div>
<div>　　平生酬所愿，与郎为一身。</div>
<div>　　其十三曰：</div>
<div>　　花池多芳水，玉杯挹赠郎。</div>
<div>　　避人藏袖里，湿却素罗裳。</div>
<div>　　其十四曰：</div>
<div>　　感郎金针赠，欲报物俱轻。</div>
<div>　　一双连素缕，与郎聊定情。</div>
<div>　　其十五曰：</div>
<div>　　寒风响枯木，通夕不得卧。</div>
<div>　　早起遣问郎，昨宵何以过。</div>
<div>　　其十六曰：</div>
<div>　　得郎日嗣音，令人不可睹。</div>
<div>　　熊胆磨作墨，书来字字苦。</div>
<div>　　其十七曰：　　</div>
<div>　　轻巾手自制，颜色烂含桃。</div>
<div>　　先怀侬袖时，然后约郎腰。</div>
<div>　　其十八曰：　　</div>
<div>　　侬赠绿丝衣，郎遗玉钩指。</div>
<div>　　郎欲系侬心，侬思着郎体。</div>
<div>&nbsp;</div>
<div>　　紫竹小传</div>
<div>　　大观中，有紫竹者，工词，善于调谑，恒谓天下无其偶。一日，手李后主集，其父玄伯问曰「后主词中，何处最佳？」答曰：「『问君能有几多愁，恰似一江春水向东流』耳。」玄伯默然。尝游于野，有秀才方乔，乐至人也，一与紫竹遇，欲睹其状更不可见，昼夜思之。面貌恍惚，中心拂郁。每入，见卖美人图者，辄取视，冀其有相似者。或狭邪妓馆，无不留意，用计万端，竟无其人，终日悲慕，几成痼疾。有寄情诗曰：　　　</div>
<div>　　眉如远岫首如螓，但得相思不相亲。</div>
<div>　　若使画工图软障，何妨百日唤真真。</div>
<div>　　一日，遇一道士持一锦囊，内有古镜，谓乔曰：「子之用心，诚通神明。吾有此纯阳古镜，藏之久矣，今以奉赠。此镜一触阴之气，留影不散，子之所遇少女，至阴独钟。试使人照之，即得其貌矣。然后令画工图之，所流之影，同此女。一得阳精，影即散去。他物尽然。」又戒乔：「不可照日，一照即飞入日宫，散为阳气矣。」镜背有篆书云「火府百炼纯阳宝镜」。乔试之，果然。遂以白玉盘螭匣盛斯镜，而达意焉。紫竹欣然而受，遂得以诗词往来。长夏，乔读书于种梅馆，怀思紫竹至于忘食。忽紫竹遗以书，其大略云：「欲结赤绳，应须素笺。泣珠成泪，久比鲛人，流火为期，聊同织女。春风鸳帐里，不妨雁语惊寒，暮雨雀屏中，一任鸡声唱晓。」乔答之词，亦多绔丽，柬尾附以《<a href="http://www.mingqingxiaoshuo.com/shitairenqing/yulouchun/" target="_blank" class="infotextkey">玉楼春</a>》词，曰：　　　</div>
<div>　　绿阴扑地莺声近，柳絮如绵烟草衬。双鬟玉面碧窗人，一纸银钩春鸟信。佳期远卜清秋夜，梧树梢头明月挂。天公若解此情深，今岁何须三月夏。</div>
<div>　　自此音问两绝，而想象难真。紫竹因觅银光，继序其悲愁眷恋之意，复缀以《卜算子》词，曰：　　　</div>
<div>　　绣阁锁重门，携手终非易。墙外凭他花影摇，那得疑郎至。合眼想郎君，别久难相似。昨夜如何绣枕边，梦见分明是。</div>
<div>　　遂约于望云门暂会。因于墙阴之下，闲履苍苔，鞋底尽湿，而方不至，俄闻人语，遂归绣闺。独倚画屏，不胜怅恨，作《踏莎行》一阕，云：　　　</div>
<div>　　醉柳迷莺，懒风熨草，约郎暂会闲门道。粉墙阴下待郎来，藓痕印得鞋痕小。尽花日移阴，香失袅，望郎不到心如捣。避人倚屏山，魂断还向墙阴绕。</div>
<div>　　紫竹既归，方乔始至约处，四顾仿惶，憾惋而去。遂以尺犊故相讥调。紫竹为《<a href="http://www.mingqingxiaoshuo.com/zajuxiqu/xiaoshulanqingjipusaman/" target="_blank" class="infotextkey">菩萨蛮</a>》词，以戏语以解之曰：　　　</div>
<div>　　约郎共会西厢下，娇羞竟负从前话。不道一腰违，佳期难再期。郎君知我愧，故把书相低，寄语不赴期，见时须打郎。</div>
<div>　　乔复为词，戏答云：　　　</div>
<div>　　秋风只拟同衾枕，春归依旧成孤寝。爽约不思量，翻言要打郎。鸳鸯如共耍，玉手何辞打，若再负佳期，还应我打伊。</div>
<div>　　紫竹遂投誓于书，乔因寄《踏莎行》一阂云：　　　</div>
<div>　　笔锐金针，墨浓螺黛，盟言写就囊儿袋。玉屏一缕兽炉烟，兰房深处深深拜。芳意无穷，花笺难载，帘前细祝风吹带。两情愿得似堤边，一江绿水年年在。</div>
<div>　　后因复寻旧约，遂得谐缱绻之私，自此两情相得益深。紫竹常目乔为重宝，尺犊之间，往往呼之。时紫竹有南蕾桃花片重数钱，色如桃花，而明莹如榴肉，市之得百金，因戏以词寄乔曰：　　　</div>
<div>　　与郎眷恋何时了，爱郎不异珍和宝。一宝百金偿，算来何用郎。戏郎郎莫恨，珍宝何须论。若要买郎心，凭他万万金。</div>
<div>　　乔为之抚掌，但磋跎时景，忽复青阳，其父稍有所闻，遂召乔以紫竹妻之焉，然往来诗词甚多，不能毕彔，犹有一诗云：　　　</div>
<div>　　晨莺不住啼，故唤愁人起。无力晓妆慵，闲弄荷钱水。欲呼女伴来，斗草花荫里。娇极不成狂，更向屏山倚。</div>
<div>　　又云：　　　</div>
<div>　　思郎无见期，独坐离情惨。门户约花关，莫教轻风。生怕是黄昏，庭竹和烟。敛翠恨无涯，强把兰缸点。</div>
<div>　　观此，其风调可想矣。</div>
<div>&nbsp;</div>
<div>　　姚月华小传</div>
<div>　　姚氏女月华，少失母。忽梦月轮坠于妆台，觉而大悟。自幼聪慧，组织，不习而能，独未尝读书。自此搦管，便有所得，其所为古文，词妙绝当。时随父寓于扬子江。时端午，江上有龙舟之戏，月华出看。近舟有书生杨达，见其素腕褰帘，结五色彩于跳脱，发如漆，玉凤斜簪，巧笑美盼，容色艳冶，达神魂飞荡，然非敢望也。每日怀思，因制曲序其邂逅，名曰《泛龙舟》。一日，月华见达《昭君怨》诗，爱其「匣中纵有菱花镜，羞向单于照旧颜」句，情不能已，遂私命侍儿乞其旧稿，且寄诗一纸，题曰《古怨》，云：　　　</div>
<div>　　江水悠悠春草绿，对此思君泪相续。羞将离恨向东风，理尽瑶琴不成曲。</div>
<div>　　杨出于非望，乐不可言，立缀艳诗体，以致其情。自以遂各以尺牍往来。月华每得达书，有密语，皆伏读数过，烧灰入醇醪饮之，谓之「款中散」。</div>
<div>　　一日，达饮于姚氏，酒酣假寐。月华私命侍儿送合欢竹钿枕、温凉草文席，皆其香阁中物也。达虽心荡，亦无可奈何，遂怅然而归。次日晨，月华以石花遗达，云：「出丹洞玉池，异于他处，色如水晶清明而莹，久服延年。」达以词诵之曰：</div>
<div>　　青楼仙女隔蓬莱，玉树金窗向晓开。</div>
<div>　　燕子羽毛非广袖，殷勤也带石花来。</div>
<div>　　然月华虽工于组织，亦巧于丹青，凡花齐羽毛，世所鲜及。笔札之暇，聊复自娱，人不可得而见也。</div>
<div>　　一口，正挥毫画芙蓉匹鸟图，忽侍儿持达笺至，上云：「奉送不律糜。」二女侍在侧问曰：「不律糜，何也？」曰：「楚谓之『聿』，吴谓之『不律』，燕谓之『弗』，皆笔名也。汉人有墨，名曰糜。」遂受之，答以所画芙蓉图。达见其约略浓淡，生态逼真，喜不自持，觅银光纸裁书谢之，其大略云：　　　</div>
<div>　　连枝欲长，忽阻山溪，比翼将翔，遽乖云路。思结章台垂柳，心驰普救啼莺，幸传尺素之丹青，岂任寸心之铭刻。江湖恍在案，波浪倏翻窗。植写断肠，飞挥交颈。茧纸发其枝干，兔管借之羽毛。雌戏苹川，雄依苔石。色与露花同照烂，翼将风叶共低昂。明镜晓开，苦忆文君之面，疏萤夜度，遥思织女之机。所冀吾人，获同斯画。越溪吴水之上，常得双开；汉树秦草之间，永教对舞。</div>
<div>　　月华读之，称赏不已，以洒海刺二尺赠达曰：「为郎作履，凡履霜雪，则应履而解，乃西蕃物也。」又贴诗曰：</div>
<div>　　金刀剪紫绒，与郎作轻履。</div>
<div>　　愿化双仙凫，飞来入闺里。</div>
<div>　　盖达与月华虽文翰相通，而终未一睹，至是，见诗心醉若狂，乃赂女侍而得一会焉。临别，谓月华曰：「少日即来。」不觉爽约。及至，姚不即见，杨戏书一句，调之曰：「女姚虽美，只如半朵桃花。」姚正怒，索笔对曰：「人信为高，莫费一翻言说。 」杨愈奇之，遂至往来无间。凡久会，谓之「大会」；暂会，谓之「小会」。又，大会谓之「鹣鹣会」；小会，谓之「白会」。而欢洽正浓，忽其父有江右之迁，已买舟于水畔矣。彼此仓皇，无计可缓，遂快快而别。</div>
<div>　　月华至舟，双眉云锁，两颊花愁，而饮食恹恹减矣。乃效徐淑体缀成一词，而犹多悲怨，以寄达，曰：　　　</div>
<div>　　妾生兮不辰，盛年兮逢屯。寒暑兮心结，夙夜兮眉颦。循环兮不息，如彼兮车轮。车轮兮可歇，妾心兮焉伸。杂沓兮无绪，如被兮丝梦。丝棼兮可理，妾心兮焉分。空闺兮岑寂，壮阁兮生尘。萱草兮徒树，兹忧兮岂泯。幸逢兮君子，许结兮殷勤。分香兮剪发，赠玉兮共珍。指天兮结誓，愿为兮一身。所遭兮多舛，玉体兮难亲。损餐兮减寝，带缓兮罗裙。菱鉴兮情启，博炉兮焉熏。整袜兮欲举，塞路兮荆棒。逢人兮欲语，匝兮头。烦冤兮凭胸，何时兮可论。愿君兮见察，妾死兮何。</div>
<div>　　达读之呜咽不胜，几绝者数四。</div>
<div>　　后达复至其旧院，惟见双燕斜飞，落英满地而已。遂亦整装于江右踪迹之，而竟无可查焉。尝为友语及之，犹呜呜泣下云。</div>
<div>&nbsp;</div>
<div>　　投桃彔</div>
<div>　　刘尧举，字唐卿，舒州人也。淳熙未，父观官平江许浦，尧举从之行。是年，当秋荐，遂僦舟就试嘉禾。及抵中流，见执揖者一美少艾，年可二八上下，修鬟媚，眉眼含娇，虽荆布淡妆，而过人种种，真若「海棠一枝斜映水」也。唐卿惊讶间，不觉戚戚心动。因默访之，知为舟人子，乃叹曰：「有是哉，明珠出此老蚌耶。」唐卿始碍父在不敢通。</div>
<div>　　留连将午，情莫能已。驾言舟重行迟，促其父助纤。父去，试以眼拨之，少艾或羞怯而避颜，或严色以相拒。及唐卿他顾，则又睨觑流情，欲言还笑。唐卿见其明中装样，暗地撩人，心眼相关，神魂飞荡，乃以袖中罗帕系胡桃，其中绾同心一结，投掷女前。女执揖自如，若不知者。唐卿慌愧，恐为父觉，频以眼示意，欲令收取，女又不为动。及父收纤登舟，将下舱，而唐卿益躁急无措，女方以鞋尖勾掩裙下，徐徐拾纳袖中。父不觉也。且掩面笑曰：「胆大者亦如此耶！」唐卿方定色，然亦阴德之矣。</div>
<div>　　越明，复以计使父去，因得通问曰：「以子国色，兼擅巧能，宜获佳偶，但文彩凤，误堕鸡栖中，令人不能无慨。」女曰：「君言差矣！红颜薄命，岂独妾哉。义当咨嗟，敢生尤怨。」唐卿益为叹服。自是，两情虽洽，然终碍父，咫尺隔若天涯，不能近体。</div>
<div>　　及抵秀州，唐卿引试毕，出院甚早。时舟人市易未还，遂使女移舟他处。因私恳曰。「仆年方壮，秦晋未谐，倘不见鄙，当与子缔百年之好。」女曰：「陋质贫姿，得配君子，固所愿也。第枯藤野蔓，难托乔松，而骥尾风驰，岂容蝇附。妾不敢叨，君请自重。」唐卿抚其肩曰：「嗑！是何足较。两日来，被子乱吾方寸久矣，恨不能一快豪情。今天与其便，而子复拒执如此，望永绝矣。英雄常激而死，何惜此生？即当碎首子前，以报隐帕之德。」言毕，踊跃投身于河。女急牵其衣裾曰：「姑且止，当自有说。」唐卿回顾曰：「子真怜我乎？」遂携抱枕席间，得谐私愿。欢乐之怀，不减天上。女起，自饰其鬓，且为生整衣曰：「辱君俯爱，冒耻仰承。一瞬之情，义坚金石，幸无使剩蕊残葩，空付余香于游水也。」唐卿答曰：「苟得寸进，敢负心盟，必当贮子金屋。」两相笑狎而罢。是夕，唐卿父母梦二黄衣人突报曰：「天门才放榜，郎君已首荐。」忽一人掣去，云：「刘尧举近作欺心事，宜殿一举。」父母惊觉。及揭示，果见黜落。少艾以为失望，快炔泪下。唐卿抚慰，久之方已。</div>
<div>　　及归谒父母，诘质以梦，唐卿匿不敢言，至次举，复领舒州首荐。唐卿感女夙约，遍令求访，竟莫能得。盖或流泛他所，而唐卿遂及篆。</div>
<div>&nbsp;</div></p>
<p>
<p>&nbsp;并蒂莲花记</p>
<div>　　杨州有张姓者，富冠郡邑。家有一女，小字丽春，年十有七。美姿容，善诗赋。远近缔姻者，其门如市。张翁不之许，尝曰：「相女配夫，古之道也。吾惟得佳婿，贫富有不较焉。」　　</div>
<div>　　同里曹姓者，家虽贫篓，一子聪俊，名壁，尤工文词。年十六，未有室。张固垂意于彼。彼以贫富肉量，不敢启齿。张一日开塾于家，令人招生过塾读书。生果负笈而至，丽春于花下窥之，见生仪容清雅，举止端详，窃念曰：「必得此郎，平生愿足矣。」张亦暗喜，寻命生宿于西轩静室，以便肄业。</div>
<div>　　时值菊节，张拉师出外登高畅饮。生兀坐书斋，不胜岑寂，乃长吟一绝，以遣闷云：</div>
<div>　　时值重阳令节边，满城风雨寂寥天。</div>
<div>　　可怜不带登高兴，孤负黄花又一年。</div>
<div>　　丽春潜听，情不能已，乃于窗外踵韵，继吟之曰：</div>
<div>　　花月空照两人边，安得团圆共一天。</div>
<div>　　可惜风流人未会，错教乌兔送青年。</div>
<div>　　生听其诗，趋出相见。丽春亦不回避，彼此交会，其札甚恭。丽春笑曰：「子知家君馆谷之意乎？东床之选，其在兹矣。子宜郑重，妾亦忍死以待。」正叙话间，侍婢报曰：「家主回矣。」遂各散去。</div>
<div>　　翌日，丽春命侍儿兰香持彩笺，作词一阕以寄生，词曰：　　　</div>
<div>　　清朝幔云，翠幕香凝。罗帏梦杳，深闺翡翠衾寒。可是一春惟悴，倦倚栏杆。最怪好花无主，狂蜂浪蝶几翩翻。伤情处，枝头杜宇，血泪成丹，荡荡游丝舞飞絮，奈芳心牵引，更有多般。叹香销玉减，愁锁朱颜。望赤绳系足，定应<a href="http://www.mingqingxiaoshuo.com/shitairenqing/hepuzhu/" target="_blank" class="infotextkey">合浦珠</a>还。洞房内，红摇花烛，鱼水同欢。</div>
<div>　　生得词，喜不自胜。审知女有相从之意，乃吟诗一律，书以复之，云：　　</div>
<div>　　曲栏深处遇娇姿，一日相思十二时。</div>
<div>　　自是琴中逢卓女，何须画里见崔徽。</div>
<div>　　绳牵丝幕应留意，腹袒东床定有期。</div>
<div>　　昨夜嫦娥降消息，广寒已许折高枝。</div>
<div>　　丽春得诗，衷情悒怏。一夕，生明烛独坐，忽闻叩门声。生启视之，乃丽春也。延入寝室，揖逊而坐。丽春从袖中出花笺一幅，上书诗四绝，笑曰：「妾效唐人，作回文四时词，请君改教。」</div>
<div>　　其一：</div>
<div>　　花枝几朵红垂槛，柳树千丝绿绕堤。</div>
<div>　　鸦鬓两蟠乌袅袅，径苔行步印香泥。</div>
<div>　　其二：</div>
<div>　　高梁画栋栖双燕，叶展荷钱小叠青。</div>
<div>　　腰细褪裙罗带缓，销魂暗泪滴围屏。</div>
<div>　　其三：</div>
<div>　　明月晚天清皎皎，凛霜晴露冷悠悠。</div>
<div>　　情伤暗想闲长夜，泪血垂胸锁恨愁。</div>
<div>　　其四：</div>
<div>　　天冷雪花香堕指，日寒霜粉冻凝腮。</div>
<div>　　悬悬意想空吁气，夜月闲庭一树梅。</div>
<div>　　生诵毕，深赞其妙，将欲赓咏，丽遽曰：「不必和也。家君新构别墅，已状四景，士夫题咏甚富，但无作回文者。敢请不吝珠玉，光辉蓬荜，是所愿也。」生按题挥笔，亦作回文体四绝云。</div>
<div>　　其一：</div>
<div>　　东西岸草迷烟淡，远近汀花逐水流。</div>
<div>　　虹跨短桥横曲径，石粼粼砌路悠悠。</div>
<div>　　其二：</div>
<div>　　墙矮筑轩当绿野，树高连屋近青山。</div>
<div>　　香清散处残红落，酒兴诗怀遣日闲。</div>
<div>　　其三：</div>
<div>　　溪曲绕村流水碧，小桥斜傍竹居清。</div>
<div>　　啼乌月落霜天晓，岸泊闲舟两叶轻。</div>
<div>　　其四：　　</div>
<div>　　歧路曲盘蛇袅袅，乱山群舞凤层层。</div>
<div>　　枝封雪蕊梅依屋，独坐闲窗夜伴灯。</div>
<div>　　丽春诵之，叹曰：「下笔立成，才高七步也。」时漏下二更，生恳欲求合，丽春正色曰：「所谓归妹愆期。迟归有待。君姑俟之，终有结之会耳。」遂各归寝。</div>
<div>　　张公倩媒，择日下聘，赘生入门。花烛洞房，鸾交凤友，其乐可知矣，已而与生交会，极尽绸缪。丽春谓生曰：「曩夕之会，非逆君情，第以妾非桑间妇，君非弃金夫，终为鹑奔诮耳。今日名正言顺，其乐岂不宏长乎哉！」生曰：「高见也。」自此，两情愈密，欢爱殊深。</div>
<div>　　咸淳未，海寇犯扬州。官军败绩，城遂陷。贼众大掠，市肆一空。殆至张宅，家人奔窜，生女卧榻，适临大池，仓卒无避，恐致辱身，乃相搂共溺池中而死。逾年，其中忽生并蒂莲花，红香可爱，人争以为异，观者如市。士大夫题咏甚多，彔其尤者于：</div>
<div>　　佳人才子是前缘，不作天仙作水仙。</div>
<div>　　白骨不埋黄壤土，清魂长浸碧波天。</div>
<div>　　生前曾结同心带，死后仍开并蒂莲。</div>
<div>　　千古风流千古恨，恩情不断藕丝牵。</div>
<div>　　诗词成帙，名之曰《并蒂莲集》，至今传诵不绝。</div>
<div>&nbsp;</div>
<div>　　秋千会记</div>
<div>　　元大德二年戊戌，孛罗以故相齐国公子，拜宣徽院使，奢都刺为佥判，东平王荣甫为经历。三家联住海子桥西。宣徽生自相门，穷极富贵，第宏丽，莫与为比。然读书能文，敬礼贤士，故时誉翁然称之。私居后有杏园一所，取「春色满园关不住，一枝红杏出墙来」之意。花卉之奇，庭榭之好，冠于诸贵家。每年春，宣徽诸妹诸女，邀院判经历宅眷于园中，设秋千之戏，盛陈饮宴，欢笑竟日。各家亦隔一日设馔，自二月末至清明后方罢，谓之秋千会。</div>
<div>　　适枢密同金帖木耳不花子拜住过园外，闻笑声，于马上欠身望之，正见秋千竞就，欢哄方浓，潜于柳阴中窥之，睹诸女皆绝色，遂久不去。为阁者所觉，走报宣徽，索之亡矣。拜住归，具白于母。母解意，乃遣媒于宣徽家求亲。宣徽曰：「得非窥墙儿乎？吾正择婿，可遣来一观。若果佳，则当许也。」媒归报同佥，饰拜住以往。宣徽见其美少年，心稍喜，但未知其才学，试之曰：「尔喜观秋千，以此为题，《<a href="http://www.mingqingxiaoshuo.com/zajuxiqu/xiaoshulanqingjipusaman/" target="_blank" class="infotextkey">菩萨蛮</a>》为调，赋南词一阕，能乎？」拜住挥笔，以国字写之，曰：　　　</div>
<div>　　红绳画板柔荑指，东风燕子双双起。夸俊要争高，更将裙系牢。</div>
<div>　　牙床和困睡，一任金钗坠，推枕起来迟，纱窗月上时。</div>
<div>　　宣徽虽爱其敏捷，恐是预构，或假手于人，因盛席待之，席间再命作《满江红》咏莺。拜住拂拭藤，用汉字书，呈宣徽。宣徽喜曰：「得婚矣。」遂面许第三夫人女速哥失里为姻，且召夫人并呼女出，与拜住相见。他女亦于窗隙中窥之，私贺速哥失里曰：「可谓门栏多喜气，女婿近乘龙也。」　　</div>
<div>　　择日，遣聘，礼物之多，词翰之雅，宣传都下，以为盛事。拜住莺词附彔于此：　　　</div>
<div>　　嫩日舒晴，韶光艳，碧天新霁。正桃腮半吐，莺声初试。孤枕乍闻弦索俏，曲屏时听笙簧细。爱绵蛮柔舌韵，东风愈娇媚。</div>
<div>　　幽梦醒，闲愁泥。残香褪，重门闭，巧音芳韵，十分流丽。人柳穿花来又去，欲求好友真无计。望上林，何日得双栖，心迢递。</div>
<div>　　既而，同佥豪宕，簋不饰，竟以墨败，系御史台狱。得疾囹圄间，以大臣例，蒙疏放回家医治。未逾旬，竟尔弗起，阖室染疾，尽为一空，独拜住在。然冰消瓦解，财散人亡。宣徽将呼拜住回家教而养之，三夫人坚然不肯。盖宣徽内劈虽多，而三夫人独秉权，专宠。见他姬女皆归富贵之门，独己婿家反凋敝如此，决意悔亲。速哥失里谏曰：「结亲即结义，一与订盟，终不可改。儿非不见诸姊妹家荣盛，心亦慕之。但寸丝为定，鬼神难欺，岂可以其贫贱而弃之乎？」父母不听，另议平章阔阔出之子僧家奴。仪文之盛，视昔有加，暨成婚，速哥失里行至中道，潜解脚纱缢于轿中。比至，而死矣。夫人以其爱女舆回，悉倾家奁及夫家聘物殓之，暂寄清安僧寺。</div>
<div>　　拜住闻变，是夜私往哭之，且叩棺曰：「拜住在此。」忽棺中应曰：「可开柩，我活矣。」周视四隅，漆钉牢固，无由可启。乃谋于僧曰：「劳用力，开棺之罪，我一力承之，不以相累，当共分所有也。」僧素知其厚殓，亦萌利物之意，遂斧其盖。女果活。彼此喜极，乃脱金钏及首饰之半谢僧。计其余，尚值数万缗，因托僧买漆整棺，不令事露。拜住遂挚速哥失里走上都。住一年，人无知者。所携丰厚，兼拜住又教蒙古生数人，复有月俸，家道从容。</div>
<div>　　不期宣徽出尹开平，下车之始，即求馆客。而上都儒者绝少。或曰：「近有士自大都挚家寓此，亦色目人。设帐民间，诚有学术。府君欲觅西宾，惟此人为称。」亟召之，则拜住也，宣徽意其必流落死矣，而人物整然。怪之，问：「何以至此，且娶谁氏？」拜住实告。宣徽不信，命舁至，则真速哥失里。一家惊动，且喜且悲。然犹恐其鬼假人形，幻惑年少，阴使人诣清安询僧，其言一同。及发殡，空榇而已。归以告，宣徽夫妇愧叹，待之愈厚，收为赘婿，终老其家。</div>
<div>　　拜住三子，长教化，仕至辽阳等处行中书省左丞，早卒。次子忙古歹、幼子黑厮俱为内怯薛带御器械。忙古歹先死。黑厮官至枢密院使。天兵至燕，顺帝御清宁殿，集三宫后妃皇太子同议避兵。黑厮与丞相失列门哭谏曰：「天下者，世祖之天下也。当以死守。」不听，夜半开建德门而遁。黑厮随入沙漠，不知所终。</div>
<div>&nbsp;</div>
<div>　　张红桥传</div>
<div>　　张红桥，闽县良家女也。居于红桥之西，因自号日「红桥」。聪敏博学，雅善属文。豪宗右族，争欲聘之，张悉不从。父母问其故，张曰：「欲得才如李青莲者事之耳。」于是操觚之土闻之，咸托五字为媒。张但第其优劣，终无所答。邑人王恭寄以诗曰：</div>
<div>　　重帘空见月昏黄，络纬啼来也断肠。</div>
<div>　　几度系书君不答，雁飞应不到衡阳。</div>
<div>　　永泰王尤所钟念，乃税其邻舍以居。一日，张方睡起，窃见之，遂寄以诗曰：</div>
<div>　　象牙筠簟碧纱笼，绰约佳人睡正浓。</div>
<div>　　半抹晓烟笼芍药，一泓秋水浸芙蓉。</div>
<div>　　神游蓬岛三千界，梦绕巫山十二峰。</div>
<div>　　谁把棋声惊觉后，起来香汗湿酥胸。</div>
<div>　　张得之，怒其轻薄，遂深居不出。久之，悒悒而归。最后之友福清林鸿道过其居，留宿东邻，适见张焚香庭前，因托邻妪投之诗曰：</div>
<div>　　桂殿焚香酒半醒，露华如水点银屏。</div>
<div>　　含情欲诉心中事，羞见牵牛织女星。</div>
<div>　　张捧诗为之启齿，援笔而答曰：</div>
<div>　　梨花寂寂斗婵娟，银汉斜临绣户前。</div>
<div>　　自爱焚香消永夜，从来无事诉青天。</div>
<div>　　妪持诗贺鸿曰：「张娘子自束发以来，持诗求通者，无虑数十，曾未挥毫。今得君诗而为此以答，诚所希有。」鸿亦大喜过望。因使妪通殷勤，越月余，始获命。鸿遂舍于其家，以外室处之，定情之夕，鸿作诗曰：</div>
<div>　　云娥酷似董妖娆，每到春来恨未消。</div>
<div>　　谁道蓬山天样远，画栏咫尺是红桥。</div>
<div>　　张诗曰：</div>
<div>　　芙蓉作帐锦重重，比翼和鸣玉漏中。</div>
<div>　　共道瑶池春似海，月明飞下一双鸿。</div>
<div>　　自是唱和推敲，情好日笃。</div>
<div>　　王闻其事，即盛饰访鸿，求张一见。张愈自匿。鸿谓张曰：「卿独不闻庞公之妻，拜司马德操乎？」张曰：「以吾之不可，学柳下惠之可，不亦可乎？」于是，鸿不能强。乃密赂侍者，潜窥室内，见鸿适与张狎。因作《酥乳》、《云鬓》二诗以戏之。《酥乳》诗曰：</div>
<div>　　一双明月贴胸前，紫禁葡萄碧玉圆。</div>
<div>　　夫婿调疏绮窗下，金茎几点露珠悬。</div>
<div>　　《云鬓》诗曰：</div>
<div>　　香鬟三尺络芙蓉，翠耸巫山雨后峰。</div>
<div>　　斜倚玉床春色去，鸦翎蝉翼半蓬松。</div>
<div>　　张愈恚怒。　</div>
<div>　　知其意，乃挽鸿游三山。越数日，鸿绝逃归，夜至所居，张方倚桥而望。鸿作诗曰：　　</div>
<div>　　溶溶春水漾琼瑶，两岸菰蒲长绿苗。</div>
<div>　　几度踏青归去晚，却从灯火认红桥。</div>
<div>　　其二曰：　　</div>
<div>　　素馨花发暗香飘，一朵斜簪近翠翘。</div>
<div>　　宝马未归新月上，绿杨影里倚红桥。</div>
<div>　　其三曰：　　</div>
<div>　　玉阶凉露滴芭蕉，独倚屏山望斗勺。</div>
<div>　　为惜碧波明月色，凤头鞋子步红桥。</div>
<div>　　张属而和曰：　　</div>
<div>　　桂轮斜落粉楼空，漏水丁丁烛影红。</div>
<div>　　露湿暗香珠翠冷，赤栏桥上待归鸿。</div>
<div>　　其二曰：　　</div>
<div>　　桥红千花照碧空，美人遥隔水云东。一声宝马嘶明月，惊起沙汀几点鸿。</div>
<div>　　其三曰：草香花暖<a href="http://www.mingqingxiaoshuo.com/shitairenqing/zuichunfeng/" target="_blank" class="infotextkey">醉春风</a>，郎去西湖水向东。</div>
<div>　　斜倚石栏频怅望，月明孤影笑飞鸿。</div>
<div>　　后一年，鸿有金陵之游，乃作《大江东》一阕留别：曰：　　　</div>
<div>　　钟情太甚，人笑我，到老也无休歇。月露烟云多是恨，况与玉人离别。软语叮咛，柔情婉恋，熔尽肝肠铁。歧亭把酒，水流花谢时节。</div>
<div>　　应念翠袖笼香，玉壶温酒，夜夜银屏月。蓄喜含嗔多少态，海岳誓盟都设。此去何之，碧云春树，合晚翠千叠。图将羁思，归来细与伊说。</div>
<div>　　张亦依韵赋别曰：　　　</div>
<div>　　凤凰山下，玉漏声，恨今宵容易歇。一曲阳关歌未毕，栖乌哑哑催人别。含怨吞声，两行珠泪，渍透千重铁。柔肠几寸，断尽临歧时节。还忆浴罢画眉，梦回携手，踏碎花间月。谩道胸前怀豆，今日总成虚设。桃叶渡头，河冰千里，合冻云叠叠。寒灯旅邸，荧荧与谁闲说。</div>
<div>　　又明年，鸿寄《<a href="http://www.mingqingxiaoshuo.com/wenzhangshici/moyuer/" target="_blank" class="infotextkey">摸鱼儿</a>》一阕，绝句七首。其词曰：　　</div>
<div>　　记得红桥，少年游冶，多少雨情云绪。金鞍几度归来晚，香靥笑迎朱户。断肠处，半醉微醒，灯暗夜深，语问情几许？情应似吴蚕吐茧，撩乱千万缕。</div>
<div>　　别离处，淡月乳鸦啼曙。泪痕深，红袖污。深怀遐想何年了，空寄锦囊佳句。春欲去，恨不得长缨系日留春住。相思最苦。莫道不消魂，衷肠铁石，涕泪也如雨。　</div>
<div>　　其诗曰：</div>
<div>　　女螺江上送兰桡，长忆春纤折柳条。</div>
<div>　　归梦不知江路远，夜深和月到红桥。</div>
<div>　　其二曰：</div>
<div>　　骊歌声断玉人遥，孤馆寒灯伴寂寥。</div>
<div>　　我有相思千点泪，夜深和雨滴红桥。</div>
<div>　　其三曰：</div>
<div>　　残灯暗影别魂消，泪湿鲛人玉线绡。</div>
<div>　　记得云娥相送处，淡烟斜月过红桥。</div>
<div>　　其四曰：</div>
<div>　　春衫初试淡红绢，宝凤搔头玉步摇。</div>
<div>　　长记看灯三五夜，七香车子度红桥。</div>
<div>　　其五曰：</div>
<div>　　一襟拥恨怨魂消，闲却鸣鸾白玉萧。</div>
<div>　　燕子不来春事晚，数株杨柳暗红桥。</div>
<div>　　其六曰：</div>
<div>　　伤春雨泪湿鲛绡，别雁离鸿去影遥。</div>
<div>　　流水落花多少恨，日斜元语立红桥。</div>
<div>　　其七曰：</div>
<div>　　绮窗别后玉人遥，浓睡才醒酒未消。</div>
<div>　　日午卷帘风力软，落花飞絮满红桥。</div>
<div>　　先是，张自鸿去后，独坐小楼，居常郁郁无聊，及鸿诗词至，遂感念成疾，不数月而卒。无何，鸿归，遽往访之，道中作诗曰：</div>
<div>　　三千客路动行镳，远别归来兴欲飘。</div>
<div>　　只恐凤楼人待久，玉鞭催马上红桥。</div>
<div>　　及至红桥，闻张已卒，失声号绝。仿惶之际，忽见床头玉佩悬一缄。拆之，有《蝶恋花》一阕及七绝句。其词曰：　　　</div>
<div>　　记得红桥西畔路，郎马来时，系在垂杨树。漠漠梨云和梦度，锦屏翠幕留春住。</div>
<div>　　其诗曰：</div>
<div>　　床头络纬泣秋风，一点残灯照药丛。</div>
<div>　　梦吉梦凶都不定，朝朝望断北来鸿。</div>
<div>　　其二曰：</div>
<div>　　井落金瓶信不通，云山渺渺暗丹枫。</div>
<div>　　轻罗露湿鸳鸯冷，闲听长宵嘹唳鸿。</div>
<div>　　其三曰：</div>
<div>　　寂寂香闺枕簟空，满阶秋雨落梧桐。</div>
<div>　　内家不遣园陵去，音信何缘寄塞鸿。</div>
<div>　　其四曰：</div>
<div>　　玉簪双垂满颊红，关山何处寄书筒。</div>
<div>　　绿窗寂寞无人到，海阔天高怨落鸿。</div>
<div>　　其五曰：</div>
<div>　　衾寒翡翠怯秋风，郎在天南妾在东。</div>
<div>　　相见千回都是梦，楼头长日妒双鸿。</div>
<div>　　其六曰：</div>
<div>　　半帘明月影，照见鸳鸯锦帐中。</div>
<div>　　梦里玉人方下马，恨他天外一声鸿。</div>
<div>　　其七曰：</div>
<div>　　一南一北似飘蓬，妾意君心恨不同。</div>
<div>　　他日归来也无益，夜台应少系书鸿。</div>
<div>　　鸿得诗词悲感哀怨，殆不胜情，因赋物词曰：　　　</div>
<div>　　柔肠百结泪悬河，瘗玉埋香无奈何。明月也知留佩，晓来长想画青蛾。仙魂已逐梨云梦，人世空传薤露歌，自是忘情惟上智，此生长抱怨情多。</div>
<div>　　王亦以诗哭之，曰：</div>
<div>　　湿云如醉护轻尘，黄蝶东风满四邻。</div>
<div>　　新绿只疑销晓黛，落红犹记掩歌唇。</div>
<div>　　舞楼春去空残月，月榭香飘不见人。</div>
<div>　　欲觅梨云仙梦远，坐临芳沼独伤神。</div>
<div>　　自后，鸿每再过红桥，辄为之吁悒累日。</div>
<div>&nbsp;</div>
<div>　　翠翠传</div>
<div>　　翠翠，姓刘氏，淮安民家女也。生而颖悟，能通诗书。父母不夺其志，就令入学。同学有金氏子者，名定，与之同岁，亦聪明俊雅。诸生戏之曰：「同岁者当为夫妇。」二人亦私自许。金生赠翠翠诗曰：</div>
<div>　　十二栏杆七宝台，春风随处艳阳开。</div>
<div>　　东园桃树西园柳，何不移来一处栽。</div>
<div>　　翠翠和之曰：</div>
<div>　　平生每恨祝英台，怀抱何为不早开。</div>
<div>　　我愿东君勤用意，早移花树向阳栽。</div>
<div>　　已而，翠翠年长，不复至学，父母为其议亲，辄悲泣不食。以情问之，初不肯言，久乃曰：「西家金定，妾已许之矣。若不相从，有死而已，誓不登他门也。」父母不得已而听焉，遂卜日结婚。凡币帛之类，羔雁之属，皆女家自备。迎入门，二人相见，喜可知矣。是夕，翠翠于枕畔作《临江仙》一阕赠生曰：　　　</div>
<div>　　曾向书窗同笔砚，故人今作新人。洞房花烛十分春，汗沾蝴蝶粉，身惹鹰香尘，雨尤云浑未惯，枕边眉黛羞颦，轻怜痛惜莫辞频。顾郎从此始，日近日相亲。</div>
<div>　　邀生继和，生遂次韵曰：　　</div>
<div>　　记得书斋同笔砚，新人不是他人。扁舟来访武陵春。仙居邻紫府，人世隔红尘。海誓山盟心已许，几番浅笑深颦。向人犹自语频频。意中无别意，亲外有谁亲？　　　</div>
<div>　　二人相得之乐，虽翡翠之在赤霄，鸳鸯之游绿水，未足喻也。</div>
<div>　　未有一载，张士诚兄弟起兵高邮，尽陷淮东诸郡。翠为其部下将李将军者所掠。至正末，士诚纳款元朝，愿奉正朔，道途始通，行李无阻。生于是辞别内外父母，愿求其妻。星霜屡移，囊橐又竭，然而此心终不少阻。草行露宿，丐乞于人，仅而得达湖州。则李将军方贵重用事，威焰隆赫。生仁立门墙，踌躇窥伺，将进而未能，欲言而不敢。阍者怪而问焉，生曰：「仆，淮安人也。丧乱以来，闻有一妹在于贵府。今不远千里至此，欲求一见，非有他也。」阍者曰：「然则汝何名姓，妹年貌若干？吾得一闻，以审虚实。」生曰：「仆姓刘，名金定。妹名翠翠，识字能文。当失去时，年始十七，以岁月计之，今则二十有四矣。」阍者闻之曰：「府中果有刘氏者，淮安人也。年二十余，识字，善为诗，性又慧巧。本使宠之专房，汝言信不虚，吾将告之于内，汝且以此以待。」遂奔走入告。须臾，令生入见。将军坐于厅上，生再拜而起，具述其由。将军，武人也，信而不疑。即命内竖告于翠翠曰：「汝兄自乡中来此，当出见之。」翠翠承命而出，以兄妹之礼见于厅前。不能措一词，但悲伤硬咽而已。将军曰：「汝既远来，道途疲倦，且于吾门下休息。吾当徐为之所。」即出新衣一袭，令其服之。并以帏帐衾席之属，设于门西小馆，令生处焉，翌日，谓生曰：「汝妹既能识字，汝亦通书否？」生曰：「仆在乡中，以儒为业，以书为本。凡六经群史，诸子百家，涉猎尽矣，又何疑哉？」将军喜曰：「某自少失学，乘乱崛起。今方见用于时，趋附者众，宾客盈门，无人延款；书肩盈案，无人裁答。汝便处吾门下，足充一记室矣。」生，明敏者也。性既温和，才又秀发，处于其门，益自检束。应上接下，咸得其欢，代书回简，曲尽其意。将军大以为得人，待之甚厚。</div>
<div>　　然而，生之来此，本为求访其妻。自厅前一见之后，不可再得。闺阁深远，内外颇严。欲达一意，终无间可乘。荏苒数月，时及授衣，西风夕起，白露为霜。生独处空斋，终夜不寐，乃成一诗曰：</div>
<div>　　好花移入玉栏杆，春色无缘得再看。</div>
<div>　　乐处岂知愁处苦，别时虽易见时难。</div>
<div>　　何时塞上重归马，此夜庭中独舞鸾。</div>
<div>　　雾阁云烟深几许，可怜辜负月团圆。</div>
<div>　　诗成，题于片纸，拆布衣之领而缝之。以百钱纳于小竖，而告之曰：「天道已寒，吾衣甚薄，望持入付于吾妹，令其拆而缝纫之，将以御寒耳。」小竖如言，持入。翠翠解其意，拆衣而诗见。大加伤感，吞声而位，别为一诗，亦缝于衣领之内，付出还生。诗曰：</div>
<div>　　一自乡关动战锋，旧愁新恨几重重。</div>
<div>　　肠虽已断情难断，生不相从死亦从。</div>
<div>　　长使德言藏破镜，终教子建赋游龙。</div>
<div>　　绿珠碧玉心中事，今日谁知也到侬。</div>
<div>　　生得诗，知其以死许之，无复致望。但愈加抑郁，遂感沉疾。翠翠闻之，请于将军，始得一至床前问候，而生病已亟矣。翠翠以臂扶生而起，生引首侧视，凝泪满眶，长吁一声，奄然死于其手。将军怜之，葬于道场山麓。</div>
<div>　　翠翠送殡而归，是夜得疾，不复饮药，展转衾席，将及一月。一旦，告将军曰：「妾弃家相从，已得八载。流离外郡，举眼无亲。只有一兄，今又死矣。病必不能起，乞埋骨兄侧，使黄泉之下，庶有依托，不至作他乡孤鬼也。」言尽而卒。将军不违其志，竟附葬于生坟左，宛然东西二丘焉。</div>
<div>　　洪武初，张氏既灭，翠翠家有一旧仆，以商贩为业，道由湖州过道场山下，见华屋数间，槐柳扶疏，翠翠与金生并肩而立于门。遽呼之入，问父母存亡及乡井旧事，因留之宿。明早以一启与之。父母得书，甚喜。其父即货舟访焉。至道场山下，向日相遇留宿之处，则荒烟<a href="https://www.mingqingxiaoshuo.com/xueshuzashu/yecao/" target="_blank" class="infotextkey">野草</a>，狐兔之迹交道，前所见华屋，乃东西两坟耳，时日已暮，因宿于坟下。三更后，忽见翠翠与金生拜于前，悲啼宛转。父惊而抚问之，翠翠乃具述其始末曰：「往者乱起，萧墙祸生，衽席不能效窦氏女之死，乃致为沙咤利之驱，忍耻偷生，离乡去国。恨以蕙兰之弱质，配兹狙狯之下材。惟知夺石家买笑之姬，岂暇怜息国不言之妇。叫九阍而无路，度一日如三秋。良人不弃旧恩，特蒙远访。托兄妹之名，而仅获一见；隔夫妇之义，而终遂不通。彼感疾而先殂，妾含冤而继殒。欲求附葬，遂得同归。大略如斯，微言莫尽。」言毕，因抱其父而大哭。父遂惊觉，乃一梦也。明以牲酒奠于墓下，与仆返棹而归。至今往来者，指为金翠墓云。</div>
<div>&nbsp;</div>
<div>　　太曼生传</div>
<div>　　太曼生者，东海人。风流尔雅，从父宦游四方，年十九。自吉州还闽，僦寓城东，恶其嚣杂妨功，因税居于委巷。屋虽数椽，而主人之园圃近焉。草树扶疏，花柳间植，有濠濮间想。生常散步园中，吟咏自适。一日，偶值双鬟导一女郎，年可十六七，后园彩花，不知生之先在也。生逡巡避之。女见生风神俊爽，且闻其善词章，情亦不能自禁。回眸转盼，百倍撩人。生自是神爽飞越，读书之念顿灰。</div>
<div>　　越旬余，复于园内遇向者双鬟，因殷勤询之曰：「君家女郎识字乎？」鬟曰：「女郎时手一编，日夕不辍，岂不识字乎？」生曰：「吾有一诗，欲致之，能为一达否？」鬟曰：「郎君善诗，女郎稔知之。某当为作寄诗邮耳。」生遂赋一绝云：</div>
<div>　　春园花事斗芳菲，万绿丛中见茵衣。</div>
<div>　　自愧含毫非子建，水边能赋洛川妃。</div>
<div>　　女得诗，见其词翰双绝，吟不置口。遂次其韵以答之，云：</div>
<div>　　小园芳草绿菲菲，粉蝶联翩展画衣。</div>
<div>　　首愧一双莲步阔，隔花人莫笑潘妃。</div>
<div>　　自此槐黄期迫，生以省试促归，不敢通问。及秋不第，复携书于别业。女时时遣双鬟慰劳之。由此荏苒，遂结同心。定情之后，倍相狎昵。因赠生玉半规，紫罗囊一枚。生赋诗云：</div>
<div>　　数声残漏满帘霜，青鸟衔笺事渺茫。</div>
<div>　　剖赠半规苍玉，分将百合紫罗囊。</div>
<div>　　空传垂手尊前舞，新结愁眉镜里妆。</div>
<div>　　一枕游仙终是梦，桃花春色误刘郎。</div>
<div>　　时生已约婚，而女亦受彩。女常居花楼之下，所著有《花楼吟》一卷，其寄生诗甚多。有云：</div>
<div>　　重门深锁断人行，花影参差月影清。</div>
<div>　　独坐小楼长倚恨，隔墙空听读书声。</div>
<div>　　逾年，生当就婚，女亦适人，踪迹遂永绝焉。然诗札往来，岁犹一二。至越数载，生举宾荐，戒行有日，女寄书以通殷勤。生赋《柳梢青》一阕别之：　　　</div>
<div>　　茸莺声吞，蛾眉黛蹙，总是销魂。银烛光沉，兰闺夜永，月满尊樽。罗衣空湿啼痕。肠断处，秋风暮猿，潞水寒冰，燕山残雪，谁与温存？　　　</div>
<div>　　后隔数月，女因念生得瘵疾，卧床日久，思一见生。实出无名，生乃托为医以诊脉进。女见生，</div>
<div>　　挥涕如永诀状。遂不交一言而出。是夕，女一拗而卒。生哭之以诗，曰：</div>
<div>　　玉殒珠沉思悄然，明中流泪暗相怜。</div>
<div>　　常图峡蝶花楼下，记刺鸳鸯绣幕前。</div>
<div>　　只有梦魂能结雨，更无心胆似非烟。</div>
<div>　　朱颜皓齿归黄土，脉脉空寻再世缘。</div>
<div>　　不数日，而生亦卒。</div>
<div>&nbsp;</div>
<div>　　乌山幽会记</div>
<div>　　林生子真，读书乌石山房。往返里巷间，有一姝，素服淡妆，倚门露半面曰：「徐徐行，谁氏郎君耶？」林愕然大惊，且口噤，猝无可语。行道之人复沓至，目招而过之，阳顾侍儿言他事。侍儿心知微指，志其居。归，令复往通殷勤。因访邻妪，知为张壁娘。</div>
<div>　　张壁娘者，良家女也，于归半岁夫亡。壁娘光丽艳美，妖冶动人。里中少年，闻其新寡，竞委币焉，张皆不受。独窃从户窥林，心悦而好，恐不得当也。</div>
<div>　　张所居后即山，山上折而数十武，即林读书处。张即期以旦日踏青来会。当是时，载酒游者，趾相错也。张出，适与诸游者会，诸游者薄而观之。林亦混其中，各自引嫌，不交一语而归。林郁郁不自得，乃赋诗云：</div>
<div>　　秋波频传瞥檀郎，脉脉低回暗断肠。</div>
<div>　　只为傍人羞不语，缟衣缥缈但闻香。</div>
<div>　　张所居妆台之上，又有复阁枕山麓，甚秘。先是林遣侍儿至张所，张阴教置之。是夕，张使侍婢引林匿复阁中。夜静，张篝灯至，遂为长夜之欢。平明，林从山麓而出。如是者累月。而张亦时诣林读书山房，谑浪绸缪，无所不至。无何，林移家临汀，就父公署。临别之夕，不复与言，但与张极欢痛饮而已。明日登车径去。久之，张始知林去远，忽忽若有亡。又以林去不为一言，轻负其德，感想懊恨，遂成沉痾。因为诗一章，以寄林云：</div>
<div>　　黄消鹅子翠消鸦，簟拂层波帐凡华。</div>
<div>　　裙帛褪来腰束素，钏金松尽臂缠纱。</div>
<div>　　床前弱态眠新柳，枕上回鬟压落花。</div>
<div>　　不信登墙人似玉，断肠空盼宋东家。</div>
<div>　　林得诗，始知张病，惟日饮泣而已，因觅入会城者，附书问起居，且与为约。而张于数日前死矣。使者归言其状，林失声投地，几不自胜。因作悼亡二绝云：</div>
<div>　　有客何来自越城，闻君去伴董双成。</div>
<div>　　相期总在瑶池会，不向人间哭一声。</div>
<div>　　潘岳何须赋悼亡，人间无验返魂香。</div>
<div>　　更怜三载穷途泪，犹洒秋风一万行。</div>
<div>　　明年，林自临汀归闽，逡巡过张所居。尘网妆楼，燕鸣故垒，而张已埋玉西郊矣。林自是不复读书旧馆，复赋感旧诗二章曰：</div>
<div>　　落梅到地夜无声，挂空阶碎月明。</div>
<div>　　徙倚朱栏人不见，双悬清泪听寒更。</div>
<div>　　梅花历落奈愁何，梦里朱楼掩泪过。</div>
<div>　　记得去年今夜月，美人吹入笛声多。</div>
<div>　　壁娘素善音，而尤善吹萧，往诣林书房，曾倚梅三弄，故林诗及之云。</div>
<div>&nbsp;</div>
<div>　　双鸳冢志</div>
<div>　　林澄字太清，侯官人。年十七。与同时戴贵共学，馆于戴之西轩。一日，购得佳书，期贵分彔，澄匝旬犹未卒业，而贵五日已缮写成帖，且点画媚人。澄心异之，征其故。贵曰：「余女弟伯磷，素闲翰墨，为我分其任，故速成耳。」时生未议聘，而女亦未字人，因阴有所属，第不敢白之父母耳。一日，适贵他往，女刺绣帘中，窥生容颜韶秀，相视目成者久之。生归西轩，情不自禁，乃题一诗于团扇之上，云：</div>
<div>　　目似秋波鬓似云，绣帘深处见红裙。</div>
<div>　　东风袅袅吹香气，梦里犹闻百和薰。</div>
<div>　　女有侍儿名寿娘者，颇亦解事。值以他故之西轩，而见生所题之扇，因携以示女。女见诗，知生之属意有在也。乃密赋古风一章，命寿娘以寄生，云：</div>
<div>　　妾本葑菲姿，青春谁为主。</div>
<div>　　欲结箕帚缘，严亲犹未许。</div>
<div>　　怜君正年少，胸中富经史。</div>
<div>　　相逢荷目成，愁绪千万缕。</div>
<div>　　咫尺隔重帘，脉脉不得语。</div>
<div>　　愿君盟勿渝，早谐鸾凤侣。</div>
<div>　　莫学楚襄王，梦中合云雨。</div>
<div>　　自后，书札往还，无间晨夕。上元之夜，女至西轩，赴生期约。鸡鸣而别，且订偕老之期。生因赋诗云：</div>
<div>　　四邻歌吹玉缸红，始信蓝桥有路通。</div>
<div>　　无赖汝南鸡唱晓，惊回魂梦各西东。</div>
<div>　　女亦有诗云：</div>
<div>　　风透纱窗月影寒，鬓云掩乱晚妆残。</div>
<div>　　胸前罗带无颜色，尽是相思泪染斑。</div>
<div>　　踪迹由是益密，家人莫之觉也。</div>
<div>　　中秋之夕，生复会女于绣房。枕席绸缪，极其款曲。漏下四鼓，甫毕余欢，而贵之家奴贵郎阴知其事，因持斧突入，意有所挟。而生急奔出，不谓触斧遽殒。女见生气绝，乃取罗帕自经，双手抱生尸而死。两家父母闻之，无不嗟悼。检其箧，得诗数十首，皆情至之语。不忍读竟焚之。女兄贵素与生深交，议为合葬。因殡于东郊清贵里，题曰：「双鸳家」云。时有文士吴子明为之铭曰：　　　</div>
<div>　　壁碎珠沉，兰摧玉折。生愿同衾，死期共穴。冢号鸳鸯，魂为蝴蝶：华山畿，英台墓，连理枝，合欢树，古有之，今再遇。</div>
<div>　　时正德三年事也。</div>
<div>&nbsp;</div>
<div>　　娟娟传</div>
<div>　　木生字元经，少有俊才。成化中，以乡荐入大学，尝登泰山观日出。夜宿秦观峰，梦有老妇携一女子，相见甚欢，如有平生之分。既又遗一诗扇，展诵未终，忽钟鸣惊寤而起。其所梦道路第宅，历历皆能记忆。明年，将入都，道出武清，散步柳阴中。过一溪桥，道旁有遗扇在草中。收视之，上有诗云：</div>
<div>　　烟中芍药朦胧睡，雨底梨花浅澹妆。</div>
<div>　　小院黄昏人定后，隔墙遥辨麝兰香。</div>
<div>　　仿佛是梦中所见者，珍袭藏之。行未几，遥见一女郎从二女侍游树下，迤逦将近，生移避之。时为三月既望，新雨初雾，微风扇暖。女郎徐邀二侍穿别径结伴而去。生仁立转盼，但见带袂飘举，环佩锵然。百步之外，异香袭道，绰约若神仙中人。遂以所佩错刀，削树为白，题一绝句曰：</div>
<div>　　隔江遥望绿杨斜，联袂女郎歌落花。</div>
<div>　　风定细声听不见，茜裙红人那人家。</div>
<div>　　徙倚弥望，乃行前至野店中，问诸村民。或曰：「此去里许，有田将军园林，岂即其家眷属乎？」生明日又往树下，竟日无所遇。惟见溪水中落花流出，复题一绝句，续书于树曰：</div>
<div>　　异鸟娇花不奈愁，湘帘初卷月沉钩。</div>
<div>　　人间三月无红叶，却任桃花逐水流。</div>
<div>　　自后，不复相闻。然前所得遗扇，每遇良辰胜会，未尝不出入怀袖，把玩讽咏，爱如珙壁。</div>
<div>　　壬午，生谒选天官，隶名营缮。当春，牡丹盛放，生拟闲游。因勒马道旁。值马渴奔水，左右皆前逐马。生下立井畔民家，其家以贵客在门，召一邻翁延入。初经重屋，仅庇风日，再过曲径，越小院，其中楼台栏，金碧辉耀，恍非人世。生稍憩，便欲辞出。翁曰：「内人乃老夫寡妹，年亦逾五旬矣。幸暂留，伺马至，行无伤也。」生起，挥扇逍遥，历览画壁。翁从旁见其扇，进曰：「此扇何从得之？」生曰：「吾数年前过武清，所得道旁遗弃也。」翁借观，遽持入内。顷之，出告生曰：「天下事，萍梗遭逢，固有出于偶然者。适见扇头诗，疑为吾甥女手笔。入示吾妹，果非误也。」生初入其室庐，皆若梦中所经行者，心已异之；及闻翁言，愈骇异。再引入一曲室，帏帐妍丽，金玉焕然。至一几榻整洁，琴瑟静好，莫能名状。须臾，一老妇出拜。自言：「姓钱氏，老夫田忠义，官至上轻车都尉。往岁扈从西征，为流矢所中，舆疾归武清。小女娟娟，时年十四，随侍汤药。偶遗此扇，不意乃入君子之手。今夫亡三载矣，睹物兴怀，不觉遂生伤感。然当时溪树上有二绝句，不知何人所书？小女因寻扇，再至其地，经览而归，至今吟哦不绝于口。」生请诵之，即其旧题也。老妇因请命娟娟出见。传呼良久，不至。母自入谓女曰：「客即树上题诗人也。」娟娟强起，严服靓妆，与母相携而出。至则玉姿芳润，内美难征，严然秦观峰梦中所见也。生又以梦告母，共相叹异久之。马至，珍重辞谢而去。</div>
<div>　　明日，邻翁以娟母命来，请以弱女为君子姬侍。生喜出望外，遂以其年四月成礼。娟娟妙解音律，通贯经史，凡诸戏博杂艺，靡不精晓，情好甚笃。未阅月，生以督运南行，乃锁院而去。母先亦暂至武清，遣人间问。娟娟从门隙中附诗于母，寄生曰：</div>
<div>　　闻郎夜上木兰舟，不数归期只数愁。</div>
<div>　　半幅御罗题锦字，隔墙裹赠玉搔头。</div>
<div>　　是夕，生适自潞还，娟出迎。生曰：「方从马上得诗，未有以复。」　　</div>
<div>　　即口占赠娟娟曰：</div>
<div>　　碧窗无主月纤纤，桂影扶疏玉漏严。</div>
<div>　　秋蒲芙蓉偏献笑，半窗斜映水晶帘。</div>
<div>　　其冬十月，生以大夫人忧去职。河冰既合，娟适病不能偕。生存亡抱恨，计无所出。邀母与娟同居，约以冰解来迎，相与悲咽而别。明年春，娟病转剧，遣翁子钱郎，即以诗寄生曰：</div>
<div>　　楚天风雨绕阳台，百种名花次第开。</div>
<div>　　谁遣一番寒食信，合欢廊下长莓苔。</div>
<div>　　生遣使往迎，比至则不起匝月矣。辛卯冬，生再入都过母家，见娟娟画像，题诗其上曰：</div>
<div>　　人生补过□张郎，已恨花残月减光。</div>
<div>　　枕上游仙何迅速，洞中乌兔太匆忙。</div>
<div>　　秦娘似比当时瘦，李卫惭多旧日狂。</div>
<div>　　梅影横斜啼鸟散，绕天黄叶倚绳床。</div>
<div>　　时人多传诵焉。</div></p>
<p>
<p>&nbsp;杨玉香</p>
<div>　　林景清，闽县人。成化己亥冬，以乡贡北上，归过金陵。金陵杨玉香者，娼家女也。年十五，色艺绝群，性善读书，不与俗人偶，独居一室。贵游慕之，即千金不肯破颜。姊曰邵三，虽乏风貌，然亦一时之秀。景清与之狎，饮于瑶华之馆，因题诗曰：</div>
<div>　　门巷深沉隔市喧，湘影里篆浮烟。</div>
<div>　　人间自有瑶华馆，何必还寻弱水船？　　　</div>
<div>　　又曰：</div>
<div>　　珠翠行行间碧簪，罗裙浅淡映春衫。</div>
<div>　　空传大令歌桃叶，争似花前倚邵三。</div>
<div>　　明日，玉香偶过其馆，见之，击节叹赏。援笔而续曰：</div>
<div>　　一曲霓裳奏不成，强来别院听瑶笙。</div>
<div>　　开觉道春风暖，满壁淋漓白雪声。</div>
<div>　　题甫毕，适景清外至，投笔而去。景清一见魂销，坚持邵三而问。三曰：「吾妹也，彼且简对不偶，诗书自娱，未易动也。」景清强之，乃与同至其居，穴壁潜窥，玉香方倚床仁立，若有所思。顷之，命侍儿取琵琶作数曲。景清情不自禁，归馆以诗寄之，曰：</div>
<div>　　倚床何事敛双蛾？一曲琵琶带恨歌。</div>
<div>　　我是江州旧司马，青衫染得泪痕多。</div>
<div>　　玉香答之曰：</div>
<div>　　销尽炉香独掩门，琵琶声断月黄昏。</div>
<div>　　愁心正恐花相笑，不敢花前拭泪痕。</div>
<div>　　明日，景清以邵三为介，盛饰访之。途中诗曰：</div>
<div>　　洞房终日醉流霞，闲却东风一树花。</div>
<div>　　问得细君心内允，双双携手过邻家。</div>
<div>　　既至，一见交欢，恨相知之晚也。景清诗曰：</div>
<div>　　高髻盘云压翠翘，春风并立海棠娇。</div>
<div>　　银筝象板花前醉，疑是东吴大小乔。</div>
<div>　　玉香诗曰：</div>
<div>　　前身侬是许飞琼，女伴相携下玉京。</div>
<div>　　解佩江干赠交甫，画屏凉夜共吹笙。</div>
<div>　　夜既阑，邵三避酒先归。景清留宿轩中，则玉香真处女也。</div>
<div>　　景清诗曰：</div>
<div>　　十五盈盈窈窕娘，背人灯下御红妆。</div>
<div>　　春风吹入芙蓉帐，一朵花枝压众芳。</div>
<div>　　玉香诗曰：</div>
<div>　　行雨行云侍楚王，从前错怪野鸳鸯。</div>
<div>　　守宫落尽鲜红色，明日低头出洞房。</div>
<div>　　居数月，景清将归。玉香流涕曰：「妾虽娼家，身常不染。顾以陋质，幸侍清光。今君当归，势不得从。但誓洁身以待，令此轩无他人之迹。君异日幸一过妾也。」景清感其意，与之引臂盟约，期不相负。遂以「一清」名其轩，乃调《鹧鸪天》一阕留别，曰：　　　</div>
<div>　　八字娇蛾恨不开，阳台今作望夫台。月方好处人相别，潮未平时仆已催。</div>
<div>　　听嘱咐，莫疑猜，蓬壶有路去还来。移移一树垂丝柳，休傍他人门户栽。</div>
<div>　　玉香亦以《鹧鸪天》答之，曰：　　　</div>
<div>　　郎是闽南第一流，胸蟠星斗气横秋。新词宛转歌才毕，又逐征鸿下翠楼。</div>
<div>　　开锦缆，上兰舟，见郎欢喜别郎忧。妾心正似长江水，昼夜随郎到福州。</div>
<div>　　景清遂诀别归闽，音信不通者六年。</div>
<div>　　至乙巳冬，景清复携书北上，舟泊白沙，忽于月中见一女子，甚美，独行沙上，谛视之，乃玉香也。且惊且喜，问所从来。玉香曰：「自君别后，风枝南北，天各一方。鱼水悬情，相思日切。是以买舟南下，期续旧好。不意于此邂逅耳。」景清喜出望外，遂与联臂登舟，细叙畴昔。景清诗曰：</div>
<div>　　无意寻春恰遇春，一回见面一回新。</div>
<div>　　枕边细说分移后，夜夜相思入梦频。</div>
<div>　　玉香诗曰：</div>
<div>　　雁杳鱼沉各一天，为君终日泪潸然。</div>
<div>　　孤篷今夜烟波外，重诉琵琶了宿缘。</div>
<div>　　吟毕，垂泣悲啼，不能自止。天将曙，遂不复见。景清疑惧累日。</div>
<div>　　及至金陵，首访「一清」轩，门馆寂然，惟邵三缟素出迎，泣谓景清曰：「自君去后，妹闭门谢客，持斋诵经，或有强之，万死自誓。竟以思君之故，遂成沉疾，一月之前死矣。」景清闻之大骇，入临其丧，拊棺号恸。是夜，独宿轩中，吟诗曰：</div>
<div>　　往事凄凉似梦中，香奁人去玉台空。</div>
<div>　　伤心最是秦淮月，还对深闺烛影红。</div>
<div>　　因徘徊不寐。惘惘间，见玉香从帐中出，欷良久，亦吟曰：　　</div>
<div>　　天上人间路不通，花钿无主画楼空。</div>
<div>　　从前为云为雨处，总是襄王晓梦中。</div>
<div>　　景清不觉失声呼之，遂隐隐而没云。</div>
<div>&nbsp;</div>
<div>　　书仙传　　</div>
<div>　　曹文姬，本长安娼女也。生四五岁，好文字戏，每一卷能通大义，人疑其夙习也。及笄，姿艳绝伦，尤工翰墨，自笺素外，至于罗绮窗户，可书之处，必书之，日数千字，人号为「书仙」，笔法为关中第一。当时工部周郎中越，马观察端，一见而称赞不已。家人教以丝竹官商，则曰：「此贱事，吾岂乐为之哉！惟墨池笔家，使吾老于此间足矣。」由是籍籍声名，豪富之上，愿输金委玉求与偶者，不可胜计。女曰：「岂吾偶也。欲偶者，请先投诗，当自裁择。」自是长篇短句，艳词丽语日驰数百，女悉无意。</div>
<div>　　有岷江任生，客于长安，赋才敏捷，闻之喜曰：「吾得偶矣。」或问之，则曰：「凤梧而鱼跃渊，物有所归耳。」遂投之诗曰：</div>
<div>　　玉皇殿上掌书仙，一点尘心谪九天。</div>
<div>　　莫怪浓香熏腻骨，霞衣曾惹御炉烟。</div>
<div>　　女得诗喜曰：「此真吾夫也。不然何以知吾行事耶？吾愿妻之，幸勿他顾。」家人不能阻，遂以为偶。自此，春朝秋夕，夫妇相携，微吟小酌，以尽一时之景。如是五年。因三月晦日，送春对饮。女题诗曰：</div>
<div>　　仙家无夏亦无秋，红日清风满翠楼。</div>
<div>　　况有碧霄归路稳，可能同驾五云游？　　　</div>
<div>　　吟毕，呜咽泣下曰：「吾本上天司书仙人，以情爱谪居尘寰二纪。」谓任曰：「吾将归，子可偕行乎？天上之乐，胜于人间，幸无疑焉。」俄闻仙乐飘空，异香满室。家人惊异，共窥见朱衣吏持玉板朱书篆文，且曰：「李长吉新撰《玉楼记》就，天帝召汝写碑，可速驾无缓。」家人曰：「李长吉，唐之诗人，迄今仅三百年，焉有此妖也！」女笑曰：「非尔等所知，人世三百年，仙家犹顷刻耳。」女与生易衣拜命，举步腾空。云霞烁烁，鸾鹤缭绕。于时观者万计。以其所居地为书仙里。</div>
<div>&nbsp;</div>
<div>　　瑞卿</div>
<div>　　欧阳彬，衡山人。世为县吏，至彬，特好学，工于词赋。马氏之有湖南也，彬将希其用，乃携所著诣府。求见之礼，必先通名纸。有掌客吏，众谓樊知客，好贿。阴使人谓彬曰：「足下之来，非徒然也，实欲显族致身。而不以一物为贶，其可乎？」彬耻以贿进，竟不与。既而，樊氏怒，掷名纸于地曰：「岂使人之子乎？欲干谒王侯耶！」彬深恨之，因退而为诗曰：「无钱将乞樊知客，名纸生毛不为通。」因而落魄街市。歌姬酒徒，无所不狎。</div>
<div>　　有歌人瑞卿者，慕其才，遂延于家。瑞卿能歌，每岁武穆王生辰，必歌于筵上。时湖南自旧管七郡外，又加武陵、岳阳是九州，彬作《九州歌》以授瑞卿，至时使歌之，实欲感动武穆。既而，竟不问。彬叹曰：「天下分裂之际，厮徒负养皆能自奋，我何负而至此耶！」计无所出。思欲窜入邻道，但未有所向。居无何，闻西蜀图纲将发，彬遂谋入蜀，且私谓瑞卿曰：「吾以干谒不遂，居于汝家，未尝有倦色，其可轻弃乎！然土以功名为不朽，不于此时图之，恐贻后悔，今恐他适，庶几有成。勿以为念。」瑞卿曰：「君于妾不可谓之无情，然一旦不以妾自滞，割爱而去，得非功名之将至耶！妾诚异之。家财约婚，虽不丰，愿分为半，以资路途。」彬亦不让，因以瑞卿所赠尽赂纲吏，求为驾船仆夫。纲吏许之。</div>
<div>　　既至蜀，遂献《独鲤朝天赋》，蜀王大悦，擢居清要，其后官至尚书左丞相，出为夔州节度使。既领夔州，穆王已薨，其子希范继立。因致书于希范，叙畴昔入蜀之由，仍以衡宗族为托。希范得书大惭，彬之亲友悉免其赋役。遂与瑞卿偕老焉。</div>
<div>&nbsp;</div>
<div>　　王翘儿</div>
<div>　　王翘儿者，故临淄民家女也。自少鬻于娼家，冒其姓为马，假母呼之曰「翘儿」。携之来江南，教之吴，即善吴；教之弹胡琵琶，即善弹胡琵琶。翘儿貌不逾中色，而音吐激越，度曲婉转，往往倾其座人。一时平康里中诸老妓皆从翘儿习新声，竟不能过之也。然翘儿有至，惟雅不喜媚容。大腹贾赍多金赂翘儿，意稍不属，辄不开明，或竟夕虚寝而罢，明日大腹贾恚而收金去。以是假母日窘，而数苔骂翘儿，翘儿愈益厌之。苦会有少年私金与翘儿者，遂以计脱假母，而自徙居海上，更称王翠翘云。海上多文懦贵游，尤好以音律相贾重令。翘儿一启齿，以为绝世无双，争艳惜之，以是翘儿之名满江南。岁所得缠头无算，乃翘儿更以施诸所善贫客，橐中一钱不留也。</div>
<div>　　久之，倭人寇江南，掠海上，焚其邑。翘儿窜走桐乡，已而转掠桐乡，城陷，翘儿被虏。诸酋执以见其寨主徐海。徐海者，故越人，号明山和尚者是也。海初怪其姿态不类民间妇女，讯之，知为翘儿。试之吴，及弹胡琵琶，以侍酒，绝爱幸之，尊为夫人。斥帐中诸姬罗拜，咸呼之为王夫人。翘儿既已用事，凡海一切计画惟翘儿意指使。乃翘儿亦阳昵之，阴实幸其败事，冀一归国以老也。</div>
<div>　　会督府遣华老人檄召：海肯来降与之官。海怒而缚华老人将斩之。翘儿谏曰：「今日之势在君，降不降何与来使也。亲解华老人缚而厚与之金劳苦也。」华老人者，海上人也，翘儿故识之。而华老人亦私觑所谓王夫人者，心知为翘儿，不敢泄也。归告督府曰：「贼未可图也。第所爱幸玉夫人者，臣视之有外心，当借以磔贼耳。」督府曰：「善。」乃更遣罗中书诣海说降，而益市金珠宝玉以阴贿翘儿。翘儿日夜在帐中，从容言：「大事必不成，不如降也。江南苦兵久矣，降且得官，终身当共富贵。」海遂许。罗中书约降于督府。督府选日大整兵，佯称逆降，比迫海寨。海信翘儿言，不为提备。督府急麾兵鼓噪而进，斩海首而生致翘儿，尽诸倭人歼焉。捷至，督府供张辕门，以飨诸参佐。令翘儿歌而遍行酒。诸参佐皆起，为督府寿。督府酒酣心动，亦握槊降阶而与翘儿戏。夜深，席大乱，明日，督府颇悔夜来醉中事，而以翘儿功高，不忍杀之，乃以赐所调永顺酋长。翘儿既从永顺酋长，去之钱塘舟中，辄悒悒不自得，叹曰：「明山遇我厚，我以国事诱杀之，杀一酋而更属一酋，何面目生乎？」夜半投江死。</div>
<div>　　外史氏曰：「余过海上，海上之缗绅先生，多能道翘儿死事，盖得之华老人口云。昔李陵陷虏，欲乘匈奴之间为汉内应，迄无成立，溃其家声，悲夫。翘儿以一贱娼，能审于顺逆。身陷不测，竟灭贼以报国，诚伟烈矣！」　　</div>
<div>　　大史公曰：「祸之生由爱姬殖，则海之谓也。而翘之卒死以殉海，其或可附于堕楼之义也乎！」　　</div>
<div>&nbsp;</div>
<div>　　王幼玉记</div>
<div>　　王氏名真姬，字仙才，小字幼玉。本京师人，随父流落于衡州。女弟女兄三人，皆为名娼。而其颜色歌舞，角于伦辈之上，群妓亦不敢与之争高下。幼玉又出于弟兄之上。所与往还，皆衣冠士大夫。舍此虽巨商富贾，不能动其意。夏公酉游衡阳，郡侯开宴召之，公酉曰：「闻衡阳有歌妓名王幼玉，妙歌舞，美颜色，孰是也？」郡侯张郎中纪，乃命幼玉出拜。公酉见之，嗟吁曰：「使汝居东西二京，未必在名妓之下。反居于此，其名不得闻于天下。」因命左右取笺为诗，赠幼玉曰：</div>
<div>　　真宰无私心，万物逞殊形。</div>
<div>　　嗟尔兰蕙质，远离幽谷青。</div>
<div>　　清风暗助秀，雨露濡其泠。</div>
<div>　　一朝居上苑，桃李让芬馨。</div>
<div>　　由是益有光，但幼玉暇日，常幽艳愁寂，含芳未吐。人或询之，则曰：「此道非吾志也。」　　</div>
<div>　　会东都人柳富，字润卿，豪俊之士。幼玉一见曰：「兹我夫也。」富亦有意室之，然富方倦游，凡于风前月下，执手恋恋，两不相舍。既久，其妹窃知之。一日，诟富以语曰：「子若复为向时事，吾不舍子，即讼子于官府。」富从是不复往。一日，遇幼玉江上。幼玉泣曰：「过非我造也，君宜以理推之。异时幸有终身之约，无为今日之恨。」相饮于江上。幼玉云：「吾之骨，异日当附子之先垄。」复谓富曰：「我平生所知离而复合者甚众，虽言爱勤勤，不过取其财帛，未尝以身许之也。我发委地，宝之若玉，他人无敢窥觇，于子无所惜。」乃自解鬟剪一缕以遗富。富感悦深至，去，又羁思不得会，并为恨，因而忧枕。幼玉日夜怀思，遣人侍病。既愈，富为长歌赠之，云：</div>
<div>　　紫府楼阁高相倚，金碧户牖红晖起。</div>
<div>　　其间宴息皆仙子，绝世妖姿妙难比。</div>
<div>　　偶然思念起尘心，几年谪向衡阳市。</div>
<div>　　娇烧飞下九天来，长在娼家偶然耳。</div>
<div>　　天姿材色拟绝伦，压倒花衢众罗绮。</div>
<div>　　绀发浓堆巫峡云，翠眸横剪秋江水。</div>
<div>　　素水纤长细细圆，春笋脱向青烟里。</div>
<div>　　缓步莲花窄窄弓，凤头翘起红裙底。</div>
<div>　　有时笑倚小栏杆，桃花无颜乱红委。</div>
<div>　　王孙送目以劳魂，东邻一见还羞死。</div>
<div>　　自此城中豪富儿，呼童控马相追随。</div>
<div>　　千金买得歌一曲，暮雨朝云镇相续。</div>
<div>　　皇都年少是柳君，体段风流万事足。</div>
<div>　　幼玉一见苦留心，殷勤厚遣行人嘱。</div>
<div>　　青羽飞来洞户前，惟郎苦恨多拘束。</div>
<div>　　偷身不使父母知，江亭暗共才郎宿。</div>
<div>　　犹恐恩情未甚坚，解开鬟髻对郎前。</div>
<div>　　一缕云随金剪断，两心浓密更如绵。</div>
<div>　　自古美事多磨隔，别时两意空悬悬。</div>
<div>　　清宵长叹明月下，花时洒泪东风前。</div>
<div>　　怨入朱弦危更断，泪如珠颗自相连。</div>
<div>　　危楼独倚无人会，新书写恨托传难。</div>
<div>　　奈何幼玉家有母，知此端倪蓄嗔怒。</div>
<div>　　千金器醉属佣人，密约幽欢镇相误。</div>
<div>　　将刃欲加连理枝，引弓欲弹鹣鹣羽。</div>
<div>　　仙山只在海中心，风逆波紧无船渡。</div>
<div>　　桃源去路隔烟霞，咫尺尘埃无觅处。</div>
<div>　　郎心玉意共殷勤，同指松药情愈固。</div>
<div>　　愿郎誓死莫改移，人事有时自相遇。</div>
<div>　　他日得郎归来时，携手同上烟霞路。</div>
<div>　　富因久游，亲促其归。幼玉潜往别，共饮野店中。玉曰：「子有清才，我有丽艳，才色相得，誓不相舍。我之心，子之意，卜诸神明，结之松筠，久矣，子必异日有潇湘之游，我亦待君之来。」于是，二人共盟焚香，致其灰于酒中，共饮之。是夕，同宿江上。</div>
<div>　　翌日，富作词别幼玉，名《醉高楼》，词曰：　　　</div>
<div>　　人间最苦，最苦是分离。伊爱我，我怜伊。青草岸头人独立，画船归去橹声迟。楚天低。回望处，两依依。</div>
<div>　　后会也知俱有愿，未知何日是佳期。心下事，乱如丝。好天良夜还虚过，辜负我，两心知。愿伊家衷肠在，一双飞。</div>
<div>　　富唱其曲以佐酒，音调辞意，非惋不能终曲。乃罢酒，相与大恸。富乃登舟。</div>
<div>　　富至都下，以亲年老，家又多故，不得如约，但对镜洒涕。会有客自衡阳来，出幼玉书，但言幼玉多卧病。富遽开其书疾读，书尾有二句云：「春蚕到死丝方尽，蜡炬成灰泪始干。」富大伤感。</div>
<div>　　一日，残阳沉西，疏帘不卷。富独立庭筛，见有半面出于屏间。富视之，乃幼玉也。玉曰：「吾以思君得疾，今已化去。欲得一见，故有是行。我以平生无恶，不犯幽狱。后日当生衷州西门张遂家，复为女子。彼家卖饼。君子不忘昔日之旧，因有事相过，幸见我焉。我虽不省前世事，然君之情当如是。我有遗物在侍儿处，君求之以为验。千万珍重。」忽不见。富惊愕，但终叹惋。</div>
<div>　　异日，有过客自衡阳来，言幼玉已死。闻未死前，嘱其侍儿曰：「我不得见郎，死亦不安，郎平日爱我手、发、眉、眼，他皆不可寄附，我今剪头发一缕，手指甲数个，郎来访我时，子可与之。」后数日，幼玉果死也。</div>
<div>&nbsp;</div>
<div>　　长安李姝</div>
<div>　　李姝者，长安女娼也。家甚贫，年未笄。母以旧于宗室四王宫，为同州节度之妾，才得钱十万。王宠嬖专房，渐长益美，善歌舞，能敬事王意。</div>
<div>　　一日，惮旨命车载之戚里龙舟刺史张侯别第。张顷于宴席，见其人心动不能忍，私愿得之，虽竭死无惮。既而获焉。以为笼中物，喜骇交拘，罄所蓄伎乐，张筵五六日不息。姝事之曲有礼节，大率如在王宫时。然每至调谑诱呷，辄庄色敛在。饵以奇玩珍异，却而弗顾。</div>
<div>　　张固狂氵㸒者，必欲力制之。乘其理发檐下，直前拥致之，姝大呼嚼泣，走取其佩刀将自刭。婢媵夺救得止。由是浸不合张意。张耻且怒，被酒挺刃突入室逼之。姝殊自若，谓之曰：「妇人以容德事人，职主中馈。姝不幸幼出贱流，鬻身官邸，委质妾御，不获托久，要于良家，罪实滋大。辛蒙同州怜爱，许侍中屡。同州性严忌，虽亲子弟犹不得见姝之面。偶因微谴，暂托于君侯之侧，所以相待愈于爱子矣。不图君侯乃欲持货利见蛊，而又凭酒仗剑，威胁以死，欺天罔人，暴如此，诚烈谊丈夫所不忍闻。姝宁以颈血污君侯刀，愿速斩姝头送同州，正死不憾！」遂膝行而前，拱手就刀。张羞愧流汗，拽之使起，曰：「我安敢如是！而今而后，何施面目复见同州哉！」自是不复与戏言。姝竟缢死。他日，张昼寝，见披发而立，曰：「为姝报同州，已辩于地下矣！」张大惧，悒闷不食，数日而卒。</div>
<div>&nbsp;</div>
<div>　　铁氏二女</div>
<div>　　铁氏，色目人。父铉为山东布政使。靖难师攻城，百计终不能下。文皇入正大统，擒铉至，杀之。其家属发教坊司为乐妇。二女入司数月，终不受辱。有铉同官至，二女各献以诗。长女诗曰：</div>
<div>　　教坊脂粉洗铅华，一片寒心对落花。</div>
<div>　　旧曲听来犹有恨，故园归去已无家。</div>
<div>　　云鬟半挽临妆镜，两泪空流湿绎纱。</div>
<div>　　今日相逢白司马，尊前重与诉琵琶。</div>
<div>　　次女诗曰：</div>
<div>　　骨肉相残产业荒，一身何忍去归娼？　　</div>
<div>　　泪垂玉着辞官舍，步磁金莲入教坊。</div>
<div>　　揽镜自怜倾国色，向人羞学倚门妆。</div>
<div>　　春来雨露宽如海，嫁得刘郎胜阮郎。</div>
<div>　　同官以诗上达文皇，曰：「欲终不屈乎。」乃赦出之。皆适士人，以终老焉。</div>
<div>&nbsp;</div>
<div>　　蜀容妓</div>
<div>　　翁客自蜀挟一奴（妓）归，蓄之别室，率数日一往。偶以病少迹，妓疑之。翁作词自解，妓即韵答以《踏莎行》，云：　　　</div>
<div>　　说盟说誓，说情说意。动便春愁满纸。多应念得脱空经，是哪个先生教底。不茶不饭，不言不语。</div>
<div>　　一味供他樵悴。相思已是不曾闲，又那得工夫咒你！　　</div>
<div>&nbsp;</div>
<div>　　灵犀小传</div>
<div>　　朱小姬，名葵，字心阳。其先姑苏人。母梦人以犀钗投其怀，感而孕，乃小字犀也。生四岁，父客宛洛间，不返，母又善病。值岁饥展转，乃徙之就李，就李富人王姓者，与其母故中表，稍周贷之。已而，富只又以赀入京。贫益甚。母利人金，卖为俞家姬，故又名俞葵。时姬年十二，玉肤雪理，风骨媚人。喜闭户焚香，鼓琴为哀凤之音，人莫不凄绝者。久之，乃入武林。闽郑翰卿方侨居西湖，夏日偕友人陈伯孺坐长堤绿阴中，见小艇载红妆者，知为葵，招与语，悦之。葵亦慕郑名士，遂与俱归。陈伯孺赠葵诗云：</div>
<div>　　相逢刚道不魂销，抱得云和曲未调。</div>
<div>　　莲子有心张静婉，柳枝无力董妖烧。</div>
<div>　　春风绮阁流苏帐，夜月高楼碧玉萧。</div>
<div>　　莫忆西陵松柏下，断肠只合在今宵。</div>
<div>　　居月余，葵缱绻不舍，郑乃出犀簪为赠。葵见之曰：「此吾母梦征也，或者其天乎？」郑乃出重资聘之。葵既嫁，遂屏去艳饰，亲作劳工女红。与郑居吴山之麓。</div>
<div>　　且半载，值月妓周丽卿者以他事被逮。周恐，匿不出。翰卿与杭守令皆雅交，乃以二绝为之从吏卒得脱。诗云：</div>
<div>　　不扫蛾眉黯自伤，谁怜多病老徐娘？　　</div>
<div>　　腰肢剩有梅花瘦，刺史看时也断肠。</div>
<div>　　妾家朱楼垂柳边，闲人湖上逗春烟。</div>
<div>　　使君打鸭浑闲事，一夜鸳鸯飞上天。</div>
<div>　　及翰卿携家人苕溪，俞之假父素无赖，窥郑逆旅，乃募恶少数十人，邀诸途，夺姬归。闭之幽室中。葵断发矢曰：「吾宁有死，不受辱。」人卒不敢犯之。</div>
<div>　　翰卿鸣之当道，檄下二令君杂治之。今曰：「曩君为他人居间，乃有『打鸭惊鸳鸯』语，不意遂成奇谶。」因捕治诸恶少，之法，而断葵归郑。送断词云：　　　</div>
<div>　　俞氏，良妇也。丽籍期年，愿得好而偕老。郑卿，才士也。倾赀三斛，将携淑女以于归。何期枭獍之无良，几致凤鸾之失偶。相如涤器临邛，令甚耻之，襄王行云巫峡，梦不虚也。凌宵琰气，幸逢合浦之珠；向日葵心，堪并章台之柳，鸳鸯谐波面之好，行看比翼，鬼蜮潜水中之影，敢复含沙！任将一片云帆携作八闽春色。苏长公原自风流，只借数言为三尺；韩夫子岂长贫贱，用联双璧以百年。</div>
<div>　　今且十年所，朱氏生三女皆韶秀。徐曲公寄之诗云：</div>
<div>　　秋叶何须倩作媒，画堂红拂肯怜才。</div>
<div>　　荥阳公子遗鞭过，湘浦佳人解佩来。</div>
<div>　　绣户星稠合巹，玉闺春早镜安台。</div>
<div>　　只缘十斛明珠换，掌上于今有蚌胎。</div>
<div>　　寥庵高大史曰：「朱小姬义不辱，卒归郑生，身名俱完。即烈丈夫奚让焉！令君翩翩有裴哉，其文之辞也。」　　</div>
<div>&nbsp;</div>
<div>　　义娼传</div>
<div>　　杨玉，山松之商人也，性爱小妓。其丹帕积至数十以为帐，号「百喜帐」。</div>
<div>　　南京有女妓曰张小三者，稚齿雅容，不肯就门户，曰：「能妻我者，当与之谐。」杨以税事入京，闻而恳求之，捐数十金，乃成婚。逾月，欲随之还家，曰：「奴固誓之矣。今不归君为妾，复何归乎？」杨妻妒，不敢许，约以半载为期。及去，妓守志不渝，父母无如之何。数寄声杨所。杨感其诚，岁四五至，至必留旬月。所赠遗以千万计，往来如家焉。久之，赀日削，既二十年，田产为一空。男女未婚，薪水且不给，而日受妻子怨言，快快悔叹，两目皆为失明。</div>
<div>　　妓怪其久不来，使使谂焉，盲矣。乃扁舟下江，直造杨氏之庐，登堂拜主母。奉杨首大恸曰：「主君贫困，职我之由，奴当为君婚嫁，君幸无苦，悉出前所赠珠机器具，以为资业。嫁其二女。又出仪物筵设之费，为二子纳室。亲侍汤药者一年，杨郁郁心恚以死，妓又脱簪珥殡之，守其柩不去。妻亦哀悯其志，语之曰：「姊院中衣食自丰，何为困此与我同辛苦？」妓谢曰：「奴非碌碌市门女也，少有不涯之誓。与主君交往廿载，名虽风尘，身固不异杨氏之少房也。且主君为我而死，忍背盟山复沦入苦海为？愿从主母侧，执庖扈之劳，殁且不悔！」闻者莫不叹异之。既免丧，其父母强之不归，讼诸礼曹，移牒逮之甚急。妓不得已，乃泣别其灵而去。后卒不面一男子，老终于旧院云。</div></p>
<p>
<p>&nbsp;玄妙洞天记</p>
<div>　　人生若梦耳！至楚襄荐枕于高唐，淳于获配于南柯，余始不信，以为寓言。近余之梦，有类于是，乃始信其真有耳。然高唐一夜，南柯片时，未足为异。乃余之所梦，有足纪者。</div>
<div>　　伊昔夏夜，爱坐萧馆，厌世俗之陈言，揽神仙之往牒。既感于刘晨、阮肇，遂暨乎兰香、智琼。当吾之世，庶几一遇。悠然兴慨，颓尔思卧。甫就枕闲房，辄游神异境。</div>
<div>　　睹金殿之嵯峨，仰珠宫之璀璨。楼台濒水，则蓬莱仿佛；户牖绕山，则赤水依稀，有璇甍玉柱，榜曰「玄妙洞天」。见一少女，独立于中。舞袖飘于轻飙，回徘徊久之，朗然高咏其词曰：　　　</div>
<div>　　欢非有父，亲自不来。彼何人也，两心是怀。惟君与妾，双双不散。女既嫁，得国之半。</div>
<div>　　其声袅袅，如丝如竹，歌已，命侍儿传语曰：「与君有缘，把臂密迩。今时未至，请速退矣。」余心异之，翻然而醒。于是，曙色横于窗棂，栖鸟鸣于林木矣。自是之后，不数夕一梦，其事至奇，不敢轻泄。至所歌之词，聊籍于此，以示好事。失其邂逅之详，自有私志。其《谒金门》词曰：　　　</div>
<div>　　真堪惜，锦帐夜长虚掷。挑尽银灯情脉脉，绣花无气力。</div>
<div>　　女伴声停刀尺，蟋蟀争吟四壁。自起卷帘窥夜色，天青星欲滴。</div>
<div>　　其《临江仙》词曰：　　　</div>
<div>　　飞尽流萤无兴扑，扇儿闲却秋风。远山夜半又闻钟。解衣斜对影，欲寝恨床空。</div>
<div>　　凄断银浑欲灭，数声窗外孤鸿。夜凉如水出帘栊。微云淡河汉，疏雨滴梧桐。</div>
<div>　　其《山花子》词曰：</div>
<div>　　剖得新橙掷绣筐，酿成美酒覆闲房。寒闺无计会萧郎。</div>
<div>　　夜色暗随鸿雁后，秋光争绕菊花旁。满城风雨近重阳。</div>
<div>　　其《<a href="http://www.mingqingxiaoshuo.com/shitairenqing/yulouchun/" target="_blank" class="infotextkey">玉楼春</a>》词曰：</div>
<div>　　韶阳欲暮莺声碎，望远凴栏伤妾意。杂花满地绣成茵，人在绣茵深处醉。</div>
<div>　　妾非飞鸟无双翅，空想郎边芳草媚。愿为柳絮倩东风，吹向郎身撩乱坠。</div>
<div>　　其《踏莎行》词曰：</div>
<div>　　香罢宵薰，花孤昼赏。粉墙一丈愁千丈。多情春梦苦抛人，寻郎夜夜离罗幌</div>
<div>　　好句刊心，佳期束想。甫愁春到还愁往。消魂细柳一时垂，断肠芬草连天长。</div>
<div>　　其《临江仙》词曰：</div>
<div>　　花影半帘初睡起，绣鞋着罢慵移。窥妆强把绿窗推。隔花双蝶散，犹似梦初回。纤指弹瓯呼女伴，出帘聊共徘徊。闲将罗袖倚朱扉。楼台临水处，日午燕争飞。</div>
<div>　　其《<a href="http://www.mingqingxiaoshuo.com/zajuxiqu/xiaoshulanqingjipusaman/" target="_blank" class="infotextkey">菩萨蛮</a>》词曰：</div>
<div>　　兰闺日永花慵绣，纱窗独倚垂罗袖。燕子做巢忙，诗成难寄郎。新篁窥绿水，荷叶青无比。风暖不知吹，游丝日在飞。</div>
<div>　　其《踏莎行》词曰：</div>
<div>　　佳约易乖，韶光难驻，柳丝飞尽江村树。朝来为什不钩帘，残花铺满帘前路。春赏未阑，春归何遽，问春归向何方去？有情燕子不同归，呢喃独伴春愁住。　　　</div>
<div>　　其《孤鸾》词曰：　　</div>
<div>　　暇须初揭，正寺日停钟，窗风鸣铁。懒自梳妆，乱挽鬟儿非滑。追想昨宵瞥见，有多少动情谁说。杜在屏风背后，立歪罗袜。听玉人言去苦难泄，任树上黄莺歌道离别。强欲排余恨，反寸肠悲裂。试使恃儿挽住，想未离画桥东折。传道行踪已远，但垂杨烟结。　　　</div>
<div>　　其《蝶恋花》词曰：</div>
<div>　　梳罢晓妆屏上倚，欲把金针玉腕娇无比。不卷珠帘窥竹里，翠禽飞下栏杆嘴。步向荷缸闲弄水，荷叶田田似有清香起。照面水中私自喜，美蓉四月先开矣。　　　</div>
<div>　　其《踏莎行》词曰：</div>
<div>　　玉臂宽，纱衫缓纽，绣床针线无心久。豹头枕冷射兰轻，　</div>
<div>　　须帘静尘埃厚。</div>
<div>　　紫燕风头，黄梅雨后，柳条乱拂长江口。但言幂柳如烟，谁知摇曳愁如柳。　　　</div>
<div>　　其《玉蝴蝶》词曰：</div>
<div>　　为什夜来添病？强临宝鉴，憔悴娇慵。一任钗斜鬓乱，永日薰风。恼脂消榴红径里，羞玉减粉蝶丛中。思悠悠，垂帘独坐，倚遍薰笼，朦胧，玉人不见，裁罗素绮锦写笺封。约在春归，夏来依旧各西东。粉墙花影来疑是，罗帐雨梦断成空。最难忘，屏边瞥见，野外相逢。　　　</div>
<div>　　其《眼儿媚》词曰：</div>
<div>　　石榴花发尚伤春，草色带斜曛，芙蓉面目蕙兰心，病柳叶眉颦。</div>
<div>　　如年长昼虽难过，入夜更消魂。半窗淡月，三声鸣鼓，一个愁人。　　　</div>
<div>　　其《踏莎行》词曰：</div>
<div>　　红叶空传，朱绳未缩，天涯可见人难见。绿窗病起落悔繁，玉萧梦断行云短。</div>
<div>　　波眼将穿，柳腰似剡，寂寥偏与东风管。水仙愁绝翠闱寒，春云空谷兰香远。　　　</div>
<div>　　其《玉楼春》词曰：空闺日夜和尘闭，郎马何时门外系？愁中眉让远山长，病里腰添垂柳细。</div>
<div>　　如烟一种津头树，可喜谁知还可怒。榆钱难买少年回，柳絮能牵幽梦去。　　　</div>
<div>　　其《念奴娇》词曰：</div>
<div>　　鸳帏睡起，正飞花，兰径啼莺琼门。对镜梳妆，愁见那怯怯容颜瘦弱。一自仙郎，题诗寄简，屡订西厢约。墙花拂影，独眠何事如昨？</div>
<div>　　谁怜潘果空投，贾香难与，愁肠安托。带眼轻拴，须看取杨柳腰肢如削。珠履玲珑，罗衫雅淡，件件无心着。何时厮见，得偿今日萧索。　　　</div>
<div>　　其《踏莎行》词曰：</div>
<div>　　花径争穿，珠帘屡认，正逢梅雨芹泥润。画梁无处可安巢，玉纤为把花枝衬。</div>
<div>　　社日才来，端阳已近，寻巢为什偏迟钝。算来一似凤鸾期，跎蛇渐觉无真信。　　　</div>
<div>　　其《临江仙》词曰：</div>
<div>　　昨夜惊眠梅雨大，枕前窗上频敲，天明翻觉梦魂遥。起来看女伴，薰袖已香消。</div>
<div>　　云锁房栊烟锁竹，卷帘水湿鲛绡。菱花低照拂眉梢，玉梳云发润，不喜上兰膏。　　　　</div>
<div>　　丘道人曰：「玄之梦游，必有所为，难于显言，托之华胥耳，何词之多而佳也，一至此哉！不然则关关乍觉，屏合在旁，观宝梦回，玉簪匪妄。人间固有此真梦，则吾不可得而知矣。」　　</div>
<div>&nbsp;</div>
<div>　　荔枝梦</div>
<div>　　闽越旧产荔枝，品奇绝。至六月成熟，味美可嘉，色红可爱，世珍异之。</div>
<div>　　元符未，建宁有谭徽之文士也。一日，拉友人同游附郭诸名山。攀梯逐磴，深入幽岑。至一谷，见石床但峭，溪涧迂回。友人曰：「此商山乎？」徽之感怀，遂占一律诗曰：</div>
<div>　　南入商山松路深，石床溪水昼阴阴。</div>
<div>　　云中采药旄族节，洞里耕田映绿林。</div>
<div>　　直上烟霞空举手，回经丘垄自伤心。</div>
<div>　　武林花木应长在，愿与门人更一寻。</div>
<div>　　诗成，谓友人曰：「君无言乎？」友人亦占一律曰：</div>
<div>　　危峰百尺树森森，虽有山光未有阴。</div>
<div>　　鹤侣正宜芳景引，玉人那为簿书沉。</div>
<div>　　山含瑞气偏当日，鸟逐轻风不在林。</div>
<div>　　更有阮郎迷路处，万株红树一溪深。</div>
<div>　　诗毕，二人携手而归。载歌载笑，亦云乐矣。友人先别，独徽之迤逦而行。至近郊见一园荔枝垂熟，累累然红鲜足爱。徽之彩之食，觉倦，遂少憩树下。</div>
<div>　　蒙胧中，梦至一室，一美人盛服出迎，曰：「辱大君子垂一盼，已切感佩矣。敢屈少叙。」遂携手人，行夫妇之礼。徽之间其姓，美人吟曰：</div>
<div>　　妾生原自越闽间，六月南州始荐盘。</div>
<div>　　肉嫩色苞丹凤髓，皮枯棱涩紫鸡冠。</div>
<div>　　咽残风味消心渴，嚼破天心溅齿寒。</div>
<div>　　却忆当年妃于笑，红尘一骑过长安。</div>
<div>　　吟已而寝，情极委婉。美人又于枕上吟古意二首：</div>
<div>　　君好桃李姿，妾好松柏老。</div>
<div>　　桃李摇春风，飘零委芳草。</div>
<div>　　不如松柏枝，青青长自好。</div>
<div>　　又：</div>
<div>　　君好红螺杯，妾好青鸾镜。</div>
<div>　　螺杯贮香醪，饮之乱人性。</div>
<div>　　不如镜生光，可以照欹正。</div>
<div>　　翌日，徽之求去，美人泣曰：「恩情易阻，会晤难期，君何言去之速耶？」徽之曰：「固知情稠而意密，亦恐乐极以悲生，此予之所以欲去也。」美人不得已，为设酒以饯。肴无所治，惟一具盘列席中。见其果，红色，颗颗如珠。徽之亦不暇食，惟沉吟而已。美人为慰解，拭泪复吟曰：</div>
<div>　　相见更何日，相思洵独悲。</div>
<div>　　红颜奉中帚，白发满路岐。</div>
<div>　　别来曾几何，霜露忽凄其。</div>
<div>　　仰见明月光，众星罗参差。</div>
<div>　　耀已宵飞，蟋蟀鸣庭帏。</div>
<div>　　感之不成寐，泪下乃可挥。</div>
<div>　　西风吹罗幕，念子寒无衣。</div>
<div>　　岂不盛娇爱，知者当为谁。</div>
<div>　　愿君成令德，努力爱容辉。</div>
<div>　　弃捐勿复道，沉忧令人老。</div>
<div>　　吟罢，送徽之行至门外，涕泣不已。徽之亦为之动情。彼此缱绻，带泪而别，才移数步，亟回首，不觉倾跌而惊醒矣。张目视之，乃惬卧于荔枝树下，心始悟其感妖，甚惊叹之。</div>
<div>&nbsp;</div>
<div>　　浣衣</div>
<div>　　张泌，江南人，字子澄，仕南唐为内史舍人。初与邻女浣衣相善。经年不复睹，精神凝一，夜必梦之。尝有诗寄云：</div>
<div>　　别梦依依到谢家，小廊回合曲栏斜。</div>
<div>　　多情只有春庭月，犹为情人照落花。</div>
<div>　　烷衣计无所出，流泪而已。</div>
<div>&nbsp;</div>
<div>　　蔡少霞</div>
<div>　　蔡少霞者，陈留人也。性情恬和，幼而奉道。早岁明经得第，选蕲州参军。秩满，漂寓江浙间。久之，再授兖州泗水丞。遂于县东二十里，买山筑室，为终焉之计。居处深僻，俯瞰龟蒙，水石云霞，境象殊胜。少霞世累早绝，尤谐夙尚。偶一日，沿溪独行，忽得美荫，因憩焉。神思昏然，不觉成寐。</div>
<div>　　因为褐衣鹿帻之人梦中召去，随之远游，乃至城郭一所。碧天虚旷，瑞日瞳，人俗洁净，卉木鲜茂。少霞举目移足，惶惑不宁，即被导之令前。经历门堂，深遽莫测。遥见玉人，当轩独立，少霞遽修敬谒。玉人谓曰：「悯子虔心，今宜领事。」少霞靡知所谓。复为帻帧人引至东廊，止于石碑之侧，谓少霞曰：「召君书此，贺遇良因。」少霞素不工书，即极辞让。鹿帻人曰：「但按文而彔，胡乃拒违。」俄有二童自北而来，一捧牙箱，内有两幅紫绢文书，一赍笔砚，即付少霞。凝神搦管，顷刻而毕。因览读之，已记于心矣。题「云苍龙溪新宫铭，紫阳真人山玄卿撰」：　　　</div>
<div>　　良常西麓，源泽东泄。新宫宏宏，崇轩，雕珉盘础，镂檀栋臬。碧瓦鳞差，瑶肪截。阁凝瑞霞，楼横祥霓。驺虞巡徼，昌明捧。珠树规连，玉泉矩曳。灵飙逻集，圣日俯晰。太上游诣，无极便阙。百神守护，诸真班列。仙翁鹄立，道师冰洁。饮玉成浆，馔琼为屑。桂旗不动，兰幄互设。妙乐竞奏，流铃间发。天籁虚徐，风萧泠澈。凤歌谐律，鹤舞会节。三变玄云，九成绛雪。易迁徒语，童初讵说。　　　</div>
<div>　　方更周视，遂为鹿帻人促之。忽遽而返，醒然遂寤。急命纸笔，登即纪彔。自是兖豫好奇之人，多诣少霞，谒访其事。有郑还古者，为立传焉。且少霞乃孝廉一史耳，固知其不妄矣。</div>
<div>&nbsp;</div>
<div>　　范微</div>
<div>　　合州之成纪县，有富家者，辟一圃，植四时奇花于其内，名曰「百花园」。方圆计里许，州邑之簪缨贵客，罔不游乐其中。</div>
<div>　　宣德七年春仲时，范生名微者，诗人也，亦闻百花园之名，至而游赏焉。见百花争秀，万卉竞妍，微心悦怿，乃吟诗二律。其一曰：</div>
<div>　　九十春光似酒浓，裁红剪翠费天工。</div>
<div>　　清香喷破胭脂国，丽色妆成锦绣丛。</div>
<div>　　富贵昔归金谷里，繁华又胜洛阳中。</div>
<div>　　一年一见东风面，回首那堪梦幻同。</div>
<div>　　其二曰：</div>
<div>　　春园春色正相宜，少妇同行少妇随。</div>
<div>　　竹里登楼人不见，花间觅路鸟先知。</div>
<div>　　樱桃解结垂檐子，杨柳能低入户枝。</div>
<div>　　山间醉来歌一曲，参差笑杀合州儿。</div>
<div>　　诗成，酒兴愈狂，豪饮自放，不觉盛醉，曲肱而卧于花棚之下。芳魄随花香以馥郁，游魂逐蝶翅以飘扬。仿佛杳冥中，忽梦五美人嬉嬉然携手而入，色皆殊绝，芳馨袭人。微见而奇之，揖而问其所自来，且历恳其名氏。五美人各自陈。一曰陶氏，二曰李氏，三曰杏氏，四曰唐氏。五曰牡氏。复自言：「见才郎在此，故来相探询耳。」微喜甚，因以亵狎动。五美人不之拒，遂与交会于棚之下。其春心荡漾，逸兴飞，固倍常品上矣。乐极，各为赋诗自表。陶氏吟曰：</div>
<div>　　仙姿绰约绝纤埃，曾是刘郎去后栽。</div>
<div>　　一种天工惟我爱，十分春色为谁开。</div>
<div>　　玉皇殿上红云合，金谷园中绛锦堆。</div>
<div>　　好看化成三汲浪，蚊龙乘此起风雷。</div>
<div>　　李氏吟曰：</div>
<div>　　玉蕊银英贮淡香，不随红紫竞芬芳。</div>
<div>　　冰霜骨格笼春色，水月精神缟夜光。</div>
<div>　　魏武台前含粉泪，汉皇宫内作梅妆。</div>
<div>　　幽人雅性真清素，吟对琼林逸兴长。</div>
<div>　　杏氏吟曰：</div>
<div>　　二月东皇醉艳阳，靓妆倚遍午桥庄。</div>
<div>　　红光照满珊瑚树，紫艳薰成锦绣裳。</div>
<div>　　几度晚香来野店，一枝春色出邻墙。</div>
<div>　　书生对此多高兴，题品新诗入锦囊。</div>
<div>　　唐氏吟曰：</div>
<div>　　江南二月好韶乐，一种芳菲迥异常。</div>
<div>　　色艳春风熏醉脸，泪凝晓露湿啼妆。</div>
<div>　　绝怜西子偏贪睡，却恨东君不与香。</div>
<div>　　何事当年杜工部，懒吟诗句入奚囊。</div>
<div>　　牡氏吟曰：</div>
<div>　　落尽残红始吐芳，佳名号作百花王。</div>
<div>　　竟夸天下无双艳，独占人间第一香。</div>
<div>　　醉态迎风娇欲语，奇姿含露湿啼妆。</div>
<div>　　闹花浪蕊君休看，足称栽培对锦堂。</div>
<div>　　五美人吟毕，共为欢跃。彼此牵纽，作携手联行之态。微遂梦觉焉。举目四顾，依然独卧于花棚之下，乃始知其身幻于花境矣。</div>
<div>&nbsp;</div>
<div>　　扶离佳会彔</div>
<div>　　明皇既幸蜀，贵妃缢死于马嵬。十八娘亦归里中，居晋安城东报国院，至德三载，无疾而卒。遂就院旁之隙地瘗焉。万历中有东海生者，闽人也。一日出游东邻，少憩于报国院。昼长假寐。梦至一所，朱户红楼，丹楹紫阁，极其壮丽。徘徊间，俄见一双鬟侍儿，红裙翠袖，揖生而进曰：「奉十八娘命，敬邀「郎君。」生从之。入未及百步，香气袭人。行止一室，匾曰「扶离别馆」。少顷，见绿纱侍儿导一女郎，衣绛绡衣，颜色殊绝，冉冉而至。生进曰：「偶因休暇，驾言出游，既昧平生，敢逢胜果。」女郎曰：「妾开元皇帝侍儿也。以江彩之荐，得幸于上。今归此中，以与郎君有夙缘，故相屈耳。」因出金钟，贮琼液以酌生。生饮之，如醍醐甘露。酒酣，姬容色转丽，因歌以侑觞。盖《菩萨蛮》也。其词曰：　　　</div>
<div>　　妾身本是琅琊种，当年曾被君主宠。艳态斗红妆，人称十八娘。绛绢笼玉质，纤手金盘擘。驿路起尘埃，骊山一骑来。　　　</div>
<div>　　生闻之愈加叹赏，因请问开元遗事。姬曰：「妾忆在宫中时，正月十五夜，上御赏春殿，遣妾撒锦丸于地，令宫人竞拾之，多者受赏。又一日，上幸<a href="http://www.mingqingxiaoshuo.com/zajuxiqu/changshengdian/" target="_blank" class="infotextkey">长生殿</a>，奏新曲未有名，值妾为贵妃称觞，大悦，遂以妾名其乐。此皆妾受宠于上，人所未闻者。」生闻之愈惊骇。</div>
<div>　　既而侍儿报江家、周家、陈家三姬至。江衣绿，周衣红，陈衣紫，种种妖丽。三姬曰：「闻吾梯今有佳宾，故来相贺。」三姬各奏诗二章，皆集古所成者。江诗曰：</div>
<div>　　百般红紫斗芳菲，隔水残霞见画衣。</div>
<div>　　别有玉杯承露冷，红妆飞骑向前归。</div>
<div>　　野人相赠满筠笼，时似开元天宝中。</div>
<div>　　火树风来翻绛艳，树头树底觅残红。</div>
<div>　　周诗曰：</div>
<div>　　红树枝头日月长，一枝浓艳露凝香。</div>
<div>　　菱花并作新妆面，玉碗盛来琥珀光。</div>
<div>　　绿萝阴下到山庄，丹粉经年染石床。</div>
<div>　　饱食不须愁内热，已分甜雪饮琼浆。</div>
<div>　　陈诗曰：</div>
<div>　　何处横钗带小枝，可怜妖冶正当时。</div>
<div>　　曾缘玉貌君王宠，莫比潘家大谷梨。</div>
<div>　　可爱深红间浅红，离离朱实绿丛中。</div>
<div>　　不知多少开元事，香气潜来紫陌风。</div>
<div>　　三姬吟毕，十八娘亦集古吟曰：</div>
<div>　　遥指红楼是妾家，琼枝日出晒红纱。</div>
<div>　　摘时正带凌晨露，应服朝来一片霞。</div>
<div>　　晓漱琼膏冰齿寒，一生长对水晶盘。</div>
<div>　　香随翠笼擎初到，长得君王带笑看。</div>
<div>　　吟毕，十八娘因以红绣鞋一双赠生，且嘱之曰：「愿君以此传之人也。」既而，江姬出麝囊一函、周姬出真珠一颗、陈姬出紫琼一枚为赠。</div>
<div>　　生方与别而遽然已觉。惟见荔枝垂熟，繁星离离。询其旁，果有十八冢家云。因赋诗曰：</div>
<div>　　骊山一骑红尘起，七日能行数千里。</div>
<div>　　丹荔飞来色正新，金盘满注华清水。</div>
<div>　　花外遥闻百步香，寒冰一片剖罗囊。</div>
<div>　　长生殿上连枝进，太液池头半醉尝。</div>
<div>　　乐工初制梨园曲，小部音声听不足。</div>
<div>　　佳名新赐荔枝香，左右欢呼动山谷。</div>
<div>　　一声鼙鼓震渔阳，西幸鸾舆道路长。</div>
<div>　　蛾眉宛转含情死，马上君王掩面伤。</div>
<div>　　炎方仍进青丝笼，垂涕还思当日宠。</div>
<div>　　丹实犹然贡士方，朱颜久已归荒冢。</div>
<div>　　妃子妖魂去渺茫，千秋何处识红妆？　　</div>
<div>　　梦中细说前朝事，不及王家十八娘。</div>
<div>&nbsp;</div>
<div>　　郑翰卿</div>
<div>　　郑翰卿寓都中邸第，昼寝梦一黄衣少年邀至庑下，绮席已备，与共饮。少焉，呼一丽人至，靓妆宛转，容色绝代。少年曰：「高贤邂逅，不容寂寂。」遂自起舞蹁跹，歌《春游》之曲，曰：</div>
<div>　　芳草多情，王孙未归。</div>
<div>　　迟我良朋，东风吹衣。</div>
<div>　　次及丽人作迎风之舞，歌《春愁》之曲，曰：</div>
<div>　　老莺巧妇送春愁，几度留春更不留。</div>
<div>　　昨日漫天飞柳絮，玉人从此懒登楼。</div>
<div>　　饮正欢适，少年曰：「文羌校尉来矣。」见一人绿袍危冠，高视阔步，踉跄至前，遂罢席而寤。起视庭中，牡丹一花，映日婉媚；一黄蝶翩翩未去，乃花神与少年耳。绿叶上一螳螂，长二寸，则文羌校尉也。</div>
<div>&nbsp;</div>
<div>　　剑客</div>
<div>　　有士人为畿尉，常任贼曹。有一贼系械，狱未具。此官独坐厅上，忽告曰：「某非贼，颇非常辈，公若脱我之罪，奉报有日。」此公视状貌不群，词彩挺拔。意已许之，佯为不诺。夜后密呼狱吏放之，仍令狱吏逃窜。既明，狱中失囚，狱吏又走，府司谴罚而已。</div>
<div>　　后官满数年，客游困甚，羁旅至一县。忽闻县令与所放囚姓名同，往谒之。令通姓字，此宰惊惧，遂出迎拜，即所放者也。因留厅中，与对榻而寝。欢洽旬余，其宰不入宅。忽一日归宅，此客遂如厕。厕与令宅惟隔一墙。客于厕室闻宰妻问曰：「公有何客，经于十日不入？」宰曰：「某得此人大恩，性命昔在他手，乃至今日，未知何报？」妻曰： 「公岂不闻『大恩不报』，何不看时机为？」令不语久之，乃曰：「君言是矣。」　　</div>
<div>　　此客闻已，归告奴仆，乘马便走。衣服悉弃于厅中。至夜，已行五六十里，出县界，止宿村店。仆从但怪奔走，不知何故。此人歇定，乃言此贼负心之状，言讫吁嗟，奴仆悉涕泣之次，忽床下一人，持匕首出立。此客大惧。乃曰：「我，义士也。宰使我来取君头。适闻说，方知此宰负心，不然枉杀贤士。吾义不舍此人也。公且勿睡，少顷与君取此宰头，以雪公冤。」此人怕惧愧谢。剑客持剑，出门如飞。二更已至，呼曰：「贼首至。」命火观之，乃令头也。剑客辞诀，不知所之。</div>
<div>&nbsp;</div>
<div>　　虬须叟传</div>
<div>　　吕用之在维扬日，佐渤海王擅政害人。中和四年秋，有商人刘损挚家乘巨船，自江夏至扬州。用之凡遇公私来，悉令侦觇行止，刘妻裴氏有国色，用之以阴事下刘狱，纳裴氏，刘献金百两免罪。虽脱非横，然亦愤惋。因成诗三首，曰：</div>
<div>　　宝钗分股合无缘，鱼在深渊日在天。</div>
<div>　　得意紫鸾休舞镜，断踪青鸟罢衔笺。</div>
<div>　　金杯倒覆难收水，玉枕倾欹懒续弦。</div>
<div>　　从此靡芜山下过，只应将泪比黄泉。</div>
<div>　　又云：</div>
<div>　　鸾辞旧伴知何止，凤得新梧想称心。</div>
<div>　　红粉尚存香幕幕，白云将散信沉沉。</div>
<div>　　已休磨琢投泥玉，懒更经营买笑金。</div>
<div>　　愿作山头似人石，丈夫衣上泪痕深。</div>
<div>　　又云：</div>
<div>　　旧尝游处遍寻看，睹物伤情死一般。</div>
<div>　　买笑楼前花已谢，画眉窗下月空残。</div>
<div>　　云归巫峡音容断，路隔星河去住难。</div>
<div>　　莫道诗成无泪下，泪如泉滴亦须干。</div>
<div>　　诗成，吟咏不辍。</div>
<div>　　因一日晚，凭水窗，河街上一虬须老叟，行步迅速，骨貌昂藏，眸光射人，彩色晶莹，如曳冰雪。跳上船来，揖损曰：「子衷心有何不平之事？抱郁塞之气。」损且对之。客曰：「只今使为取贤阃及宝货，回即发，不可更停于此也。」损察其意，必侠士也。再拜而启曰：「长者能报人间不平，何不去蔓去根，岂更容奸党？」叟曰：「吕用之屠割生民，夺君爱室，若令诛殛，固不为难，实衍适已盈，神人共怒。只候冥灵聚彔，方食身首支离，不惟及身，须殃连七祖。且为君取其妻室，未敢遽越神明。 」　</div>
<div>　　乃入吕用之家，化形于斗拱上，叱曰：「吕用之，昔违君亲，时行妖孽，以苛虐为志，以氵㸒乱律身，仍于喘息之间，更慕神仙之事，冥官方彔其过，上帝即议行刑。吾今彔尔形骸，但如罪叱。所取刘氏之妻，并其宝货，速还前人。倘更悦色贪金，必见头随刀落！」言讫，铿然不所适。用之惊悸，遽起焚香再拜。夜遣干事并赍金及裴氏还刘损。损不待明，促舟子解维。虬须亦无迹矣。</div>
<div>&nbsp;</div>
<div>　　申屠氏</div>
<div>　　申屠氏，宋时长乐人。美而艳，申屠虔之女也，少名以粪。既长，慕孟光之为人，列名希光。十岁能属文，读书一过辄能成诵。其兄渔钓海上。作诗送之曰：　　　</div>
<div>　　生计持竿二十年，茫茫此去水连天。</div>
<div>　　往来酒洒临江庙，昼夜灯明过海船。</div>
<div>　　雾里鸣螺分港钓，浪中抛缆枕霜眠。</div>
<div>　　莫辞一悼风波险，平地风波更可怜。</div>
<div>　　其父常欲奇此女，不妄许人。年二十。侯官有董昌，以秀才异等，为学宫弟子。虔既见之学宫，遂以希光予昌。希光临行作留别诗曰：</div>
<div>　　女伴门前望，风帆不可留。</div>
<div>　　岸鸣蕉叶雨。江醉寥花秋。</div>
<div>　　百岁身为累，孤云世共浮。</div>
<div>　　泪随流水去，一夜到闽州。</div>
<div>　　入门，绝不复吟，食贫作苦，宴如也。居久之。当靖康二年，郡中大豪方六一者，虎而冠者也。闻希光美，心悦而好之。乃使人诬昌阴重罪，罪至族。六一复阳为居间得轻，比独昌报杀，妻子幸毋死。因使侍者通殷勤。强委禽焉。希光具知其谋，谬许之。密寄其孤于昌之友人。乃求利匕首，怀之以往。谓六一曰：「妾自分身首异处矣。赖君高谊，生死而骨肉之。妾之余君之身也，敢不奉承君命。但亡人未归浅土，心窃伤之，惟君哀怜，既克葬，乃成礼。」六一大喜，立使人以礼葬之。于是，希光伪为色喜，装入室。六一既至，即以匕首刺之帐中，六一立死，因复杀其侍者二人。至夜中，诈谓六一卒病委笃，以次呼其家人。家人皆愕，卒起不意，先后奔入，希光皆杀之，尽灭其宗。因斩六一头置囊中，驰至董昌葬所，以其头祭之。明旦，悉召山下人告之曰：「吾以此下报董君，吾死不愧魂魄矣。」遂以衣带自缢而终。</div>
<div>&nbsp;</div>
<div>　　碧线传</div>
<div>　　至正间，有道士真本无、文固虚，不知何许人，客威顺王家下，通剑术，晓兵机。王虽畜之，未始奇也，惟樊口卫君美重之。一日，王游别苑，召二人侍，因从容讽曰：「方今天下太平日久，极盛而丰，朝政废弛，祸在旦夕。大王朝廷懿亲，宜阴为之备。万一风尘有警，即使指麾义旗，纾君父之急，使神州光复，为大元宗英，岂不伟哉！」王曰：「尔病，风狂耶？何出言若是？」二人默然而退曰：「竖子不足谋。不去祸且至。」于是题诗<a href="http://www.mingqingxiaoshuo.com/zajuxiqu/liuxuandezuizouhuanghelou/" target="_blank" class="infotextkey">黄鹤楼</a>而遁。诗曰：</div>
<div>　　芙蓉出匣照寒，上带仇家血影光。</div>
<div>　　前席早知非圣主，悔将三策说君王。</div>
<div>　　王知而求之，隐矣。未几乱作，悉如前言，于是陈友谅、明玉珍皆遣人物色之。不可得。高皇帝既平群寇，四海一家，君美兄君彦为西充丞，因往省之。回途覆舟，幸而不死，因踯躅路侧，觅火燎衣，纵步间，忽二道士前揖曰：「卫君一寒如此哉！视之，真、文二故人也。告以困苦之状，曰：「无忧也。」遂邀往其家，则青城山也。高墙华屋，深院曲房，苍头数人，列侍左右。与君美话旧，欢若平生。因询其乱中出处，二人曰：「自辞黄鹤，即入黄牛。久隐青城，忽逢青眼。所惜壮心凋落，一事无成。俯仰乾坤，飘摇萍梗。索居闲处，有愧故人。」乃与痛饮。酒酣气豪，议论蠭起。君美曰：「二公炼质名山，犹未能忘情尘世，将不为修真之累乎！」二人大笑曰：「循行数墨，儒之土苴；熊经鸟伸，仙之糟粕。吾所谓修真，岂在是哉！」因引君美周视其家。锦绮充盈，金玉山积，各有美人掌之。最后，至一山岩中，有髑髅百枚。二人指曰：「此世间不义人也，余得而诛之。」君美为之吐舌。</div>
<div>　　明日大设宴，君美首席。两美人捧牙盘，盛明珠十、黄金百两为寿。君美不敢却，但唯唯谢。</div>
<div>　　于是剧饮大醉，本无赋诗曰：</div>
<div>　　几年兵火接天涯，白骨丛中度岁华。</div>
<div>　　杜宇有冤能泣血，邓攸元子可传家。</div>
<div>　　当时自诧辽东豕，今日翻成井底蛙。</div>
<div>　　一片春光谁是主，野花开满蒺黎沙。</div>
<div>　　固虚续吟曰：</div>
<div>　　豪杰消磨叹五陵，发冲乌帽气填膺。</div>
<div>　　眼前不是无豪杰，身后何须论废兴。</div>
<div>　　当道有蛇魂已断，渡江无马识难凭。</div>
<div>　　可怜一片中原地，虎啸龙腾几战争。</div>
<div>　　其诗大抵类此，则其人可想矣。君美知所吟不能出其右，乃制《喜迁莺》一阕，执杯酬谢于二公，自歌以侑焉。词曰：　　　</div>
<div>　　乾坤如昨。叹往事凄凉，长才萧索。景物非非，人民俱换，非是旧时城郭。世事恰如棋子，当局方知难着。胜与败，似一场春梦，何须惊愕。寥落，相见处萍水异乡，烂慢清宵酌。说到英雄，自同梦，涩尽剑锋莲愕，看破浮云变态，休问谁强谁弱，堪叹惜，这一番归去，似辽东鹤。　　　</div>
<div>　　明日求归。二人曰：「唐有红线，今有碧线，当令送君也。」至则一好女子，年可十七八，负竹箱随真、文同送君美。青城道上，顾谓曰：「后会难期，请为起舞。」碧线开箱，取白丸四，大如鸡卵，乃雌雄剑也。二人而伸之，飞跃上下。须叟，天地晦冥，风云惨淡，惟于尘埃中见电光翕，交绕互缠。君美股战，行不成步。回望其居，皆陵欲若星，殊无有路。君美乃气不得出，目不得合，常若刃在其颈，心胆俱落。舞罢，失二人所在，独碧线旁立。君美倒皮囊中酒共饮。伺夜握君美手，东南而逝。将三更许抵家，但见金珠在榻，碧线变去久矣，竟不知其何术也。</div>
<div>&nbsp;</div>
<div>　　猪嘴道人</div>
<div>　　洛阳李，少年豪迈，以财雄一乡。常薄游阡陌间。遇心惬目适，虽买一笑，掷钱百万不靳。宣和间，某太守自南郡解印还洛。家富声乐，列屋一宠姬，最殊秀夭丽。西都人家伎妾，虽百数莫能出其右。尝以暮春游名园，玩赏牡丹，偕侣相携穿花径。</div>
<div>　　望见，兀兀如痴，寄目不暂瞬。姬亦窥其容状，口虽笑叱而心颇慕之。两人遥相注意，俱不能出言，恨恨而去，明日，又邂逅于别圃，度无由得狎，方寸帻乱，摇摇若风中悬旌，思得暂促膝，成须臾欢，罄百计不就。</div>
<div>　　时有猪嘴道人者，售异术于尘中，能颠倒四时生物，人莫能识，独厚遇。忽造门求醉。欣然接纳，深思叩以其事，或能副所欲。乃设宴馔延款，且以诚告。客初难之，请至再四，乃笑曰：「姑试为之。」拜曰：「果遂愿，不敢忘报。」明日，招往城外社坛，四顾无人，拈一片瓦，呵祝移时，以付曰：「吾去矣。尔持此于庭壁间，上下划之，当如愿矣。善藏此瓦，每念至则怀以来。」谨受教。划壁未几，然中开，竦身而入，径趋曲室内，斗帐画屏，极为华美，妇卧其中，宿酲未醒，见人惊起，颜微怒曰：「谁家儿郎，强暴至此！辄入房院，谁引汝来？」却立凝笑不敢言。熟视良久，盖真所愿慕者，妇人亦悟而笑。略道曩事，即登榻共卧，相与极欢。既而曰：「太守且至，即宜引避疾回。后会可期也。」遂循故道而出。壁合如初，瓦故在。手携还家，珍秘于椟。过三日，率一游，每见愈款昵。经累月，杳无人知。</div>
<div>　　会其密友贾生者，讶久不相过，意其有奇遇，潜伺所向，迹至社坛侧。觉而舍去。贾随诘问。不能隐，具有始未告之。贾不信，曰：「果尔？吾岂不可往耶！如不吾同，当发其妖幻，首于官，且白某太守。」甚惧，曰：「今日已暮矣。俟明日，同诣道人谋之。」　　</div>
<div>　　拂旦往，道人不悦，曰：「机已泄，恐不能神，当作别计。城西某家有园池之胜，能从吾饮乎？」皆曰：「幸甚。」即具酒肴，偕往小饮。一亭前有大假山，道人酒酣，振衣起，举手指划山石，一峰中分。两人就视，见楼台山水，花木靓丽，渔舟从溪上来，碧桃红杏缤纷。方注目间，道人登舟，其去如飞。贾引袖力挽，石缝遽合，伤其指。道人杳无踪矣。他日，两人复至社坛，用前法施之，已无所效，惘然怨侮而归。后访乳医尝出入大守家者，使密叩，姬云：「梦中恍惚与一男子宴私。今久不复然矣。」　　</div>
<div>&nbsp;</div>
<div>　　张山人</div>
<div>　　唐曹王贬衡州时，有张山人技术之士。王常出猎，因得群鹿十余头。围已合，计必擒获。无何失之，不知其处，召山人问之。山人曰：「此是术者所隐。」遂索水，以刀禁之。少顷，于水中见一道士，长才及寸，负囊拄杖，敝敝而行。众人视之，无不见者。山人乃取布针，就水刺道士左足，遂见跛足而行。即告曰：「此人易追，止十余里。」遂命走向北逐之，十余里，果见道士跛足而行，与水中见者状貌同，遂以王命邀之。道士笑而来。山人曰：「不可责怒，但以礼求请之。」道土至，王问：「鹿何在？」曰：「鹿在也。向见诸鹿无故即死，故哀之，所以禁隐，亦不敢放，今在山侧耳。」王遣左右视之，诸鹿隐于小坡而不动。王问其患足之由。曰：「行数里，忽患之。」王召山人与之相视，乃旧识焉。其足寻亦平复。乃是郴州连山观侯生，即从容遣之。</div>
<div>　　末期有一客过郴州，寄宿此观。缚马于观门，粪污颇甚。观主见而责之。客大怒，垢骂道士而去。未十日，客忽遇张山人。山人谓曰：「君方有大厄，盖有所犯触。」客即说前日与道士争骂之由。山人曰：「此异人也，为君致祸，却速往辞谢之。不然，不可脱也。彼为雷厄君，今夕所至，当截一柏木，长与身齐，致所卧处，以衣裳盖之，身别处一室，以枣木作钉子七枝钉地，依北斗状，仍建辰位，身居第二星下伏当免矣。」客大惊，登时却回，求得柏木来郴州，宿于山馆，如是设法。半夜，忽大风雨雷电，震于前屋。须臾，电光直入人所止。客伏于星下不敢动。电入屋数四，如有搜获之状，不得而止。比明，前视柏木，已为粉矣。客益惧，奔谢观主，哀求生命。久而方解。谓客曰：「人不可轻也。毒蛇之辈，尚能害人，岂合无状相忤乎。今已舍子矣。」客首罪而去，遂求张山人，厚报之也。</div>
<div>&nbsp;</div>
<div>　　陈季卿</div>
<div>　　陈季卿者，家于江南。辞家十年，举进士不就，羁栖辇下，鬻书判给衣食。尝访僧于青龙寺，遇僧他适，因息于暖阁中以待僧还。有终南山翁亦伺僧归。方拥炉而坐，揖季卿就炉，坐久，谓季卿曰：「日已哺矣，君得无馁乎？」季卿曰：「实饥矣。僧且不在，为之奈何。」翁乃于肘后解一小囊，出药方寸，止前一杯与季卿曰：「粗可疗饥矣。」季卿啜讫，充然畅适，饥寒之苦，洗然而愈。东壁有寰瀛图，季卿乃寻江南路，因长叹曰：「得自滑泛于河，游于洛，泳于淮，济于江，达于家，亦不悔无成而归。 」翁笑曰：「此不难致。」乃命僧童折阶前一竹叶，作叶舟，置图中渭水之上，曰：「公但注目于此舟，则如公向来所愿耳。然至家慎勿久留。」季卿熟视之，稍觉渭水波浪，一叶渐大，席帆既张，恍然若登舟。始自渭及河，维舟于禅窟兰若，题诗于南楹云：</div>
<div>　　霜钟鸣时夕风急，乱鸦又望寒林集。</div>
<div>　　此时辍掉悲且吟，独向莲花一峰立。</div>
<div>　　明日次潼关，登岸题句于关门东普通院门云：</div>
<div>　　度关悲失志，万绪乱心机。</div>
<div>　　下坂马无力，扫门尘满衣。</div>
<div>　　计谋多不就，心口自相违。</div>
<div>　　已作羞归计，还胜羞不归。</div>
<div>　　自陕东凡所经历，一如前愿。旬余至家，妻子兄弟拜迎于门侧。有《江亭晚望诗》题于书斋云：</div>
<div>　　立向江亭满目愁，十年前事信悠悠。</div>
<div>　　田园已逐浮云散，乡里半随逝水流。</div>
<div>　　川上莫逢垂钓叟，浦边难得旧沙鸥。</div>
<div>　　不缘齿发未迟暮，吟对远山堪白头。</div>
<div>　　此夕，谓其妻曰：「吾试期近，不可久留，即当进棹。」乃吟一章，别其妻云：</div>
<div>　　月斜寒露白，此夕去留心。</div>
<div>　　酒至添愁饮，诗成和泪吟。</div>
<div>　　离歌栖凤管，别鹤怨瑶琴。</div>
<div>　　明夜相思处，秋风吹半衾。</div>
<div>　　将登舟，又留一章别诸兄弟云：</div>
<div>　　谋身非不早，其奈命来迟。</div>
<div>　　旧友皆霄汉，此身犹路歧。</div>
<div>　　北风微雪后，晚景有云时。</div>
<div>　　惆怅清江上，区区趑试期。</div>
<div>　　一更后复登叶舟，泛江而逝。兄弟妻子恸哭于家，谓其鬼物矣。一叶漾漾，遵旧途，至于渭滨。乃赁乘复游青龙寺，宛然见山翁拥炉而坐。季卿谢曰：「归则归矣，得非梦乎！」翁笑曰：「后六十日方自知。」时日将晚，僧尚不至。翁去，季卿还主人。后二月，季卿之妻子，赍金帛自江南来谓：「季卿厌世矣，故来访之。」妻曰：「某月某日归。是夕作诗于西斋，并留别二章。」始知非梦。明年春，季卿下第东归，至禅窟及关门兰若，见所题两篇，翰墨尚新。后年季卿成名，遂绝俗，入终南山去。</div>
<div>&nbsp;</div></p>
<p>
<p>&nbsp;宗立本</p>
<div>　　登州黄县宗立本，年长无子。行商抵潍洲，野宿古庙。仆持杖卫，击柝达旦。明日，途遇六七岁儿，遮拜于前，语言儇利可爱。曰：「我昌邑县公王忠彦之子也。父母俱丧，」鞠养于某。某今舍我而去，势必死于虎狼魑魅矣。」立本曰：「肯从我乎？」乃泣拜。命之神授。教之读书，一目辄记。能作一丈阔字，篆隶草不学而成。见古帖墨迹，摹临曲尽其妙。立本遽弃旧业，而携此儿行游，借以自给。</div>
<div>　　后至济南，逢胡僧曰：「你从何处得此儿？」立本曰：「吾之子也。」僧曰：「是五台山五百小龙之一。失之三岁矣，再欲留之，祸也。」索水喷儿立化朱龙，跃入净瓶。僧顶笠不别而去。</div>
<div>&nbsp;</div>
<div>　　昭潭三姝</div>
<div>　　元和中，有高昱处士，以钓鱼为业，尝舣舟昭潭。夜仅三更不寐，忽见潭上有三大芙蓉花，红芳颇异。有三美女各踞其上，俱衣白，光洁如雪，容华艳媚，莹若神仙。共语曰：「今夕，阔水波澄，高天月皎，怡情赏目，堪话幽玄。」其一曰：「旁有小舟，莫听我语否？」又一曰：「纵有，非耀缨之士，不足惮也。」相谓曰：「昭潭无底橘州浮，信不虚耳。」又曰：「各请言其所好何道？」其次曰：「吾性习释。」其次曰：「吾习道。」其次曰：『吾习儒。」各谈本教道义，理极精微。一曰：「吾昨宵得不祥之梦。」二子曰：「何梦也？」曰：「吾梦子夜仓惶，窟宅流徙，遭人斥逐，举族奔波，是不祥也。」二子曰：「游魂偶然，不足信也。」三子曰：「各算来晨得何物食？」久之，曰：「从其所好，僧、道、儒耳。听我适来所论，便成先兆，然未必不为也。」言讫，逡巡而没。</div>
<div>　　昱听其语，历历记之。及旦，果有一僧来渡，至中流而溺。昱大骇曰：「昨宵之言不谬耳！」旋踵，一道士舣舟将济。昱遽止之。道士曰：「君，妖也。僧偶然耳。吾赴知音所召，虽死无悔，不可失信。」叱舟人而渡。及中流，又溺焉。续有一儒生，挚书囊径渡。星恳曰：「如前，僧道已没矣。」儒正色正言：「死生有命也。今日吾族祥斋，不可亏其吊礼。」将鼓悼，昱挽书生衣袂曰：「臂可断，不可渡！」书生方叫呼于岸侧，忽有物如练，自潭中飞出，绕书生而入。昱与渡人遽前，捉其衣襟，涎流滑，手不可制，昱长叹曰：「命也，」顷刻而没三子。</div>
<div>　　俄有二客乘叶舟而至，一叟一少，昱遂谒叟，问其姓字。更曰：「余祁阳山唐勾鳖。今适长沙访张法明。」昱久闻其高道，有神术，礼谒甚谨。俄闻岸侧有数人哭声，乃三溺死者亲属也。叟诘之，昱具述其事。叟怒曰：「焉敢如此害人！」遂开箧取丹笔篆字，命同舟弟子曰：「为吾持此符入潭，勒其水怪，火急他徙！」　　</div>
<div>　　弟子遂捧符而入，如履平地。循山脚，行数百丈，观大穴明莹，如人间之屋室。见三白猪寐于石榻，有小猪数十，方戏于旁。及待符至，三猪忽惊起，化白衣美女，小者亦俱为童女。捧符而泣曰：「不祥之梦果中矣。」曰：「为某启仙师：住此多时，宁无爱恋？容三日徙归东海。」各以明珠为献。弟子曰：「吾无所用。」不受而返，具以白叟。皇大怒曰：「汝更为我语此畜生，明晨速离此。不然，当使六丁就穴斩之！」弟子又去。三美女号恸曰：「敬依处分。」弟子归。</div>
<div>　　明晨，有黑气自潭面而出。须臾，烈风迅雷，激浪如岛，有三大鱼，长数丈，小鱼无数，周绕沿流而去。叟曰：「吾此行甚有所利。不有子，何以去昭潭之害！」遂与昱乘舟东去。</div>
<div>&nbsp;</div>
<div>　　樊氏女</div>
<div>　　江浦人樊里长暴戾，为里人所憎，恒冀其败亡。其女为妖物凭借，人皆笑之，樊恨甚，闻陈法官者神术，乃具牒请之。法官至曰：「汝能舍此女，我则为治。」主人曰：「欲女活耳，奈何舍之死？」曰：「非也。能舍彼裸衣一，随我行法，则妖物授首，而女身无害矣。如何？」曰：「惟命。」　　</div>
<div>　　乃取炭数百斤，炽之地穴，取大铁索炙而赤之。诵咒毕，女着单，自内出，坐胡床上。道士取火索缠之数重，不知痛。缠已，狂奔十余里，跃入一水塘中。众谓必死，父母亦悲怖。法官曰：「无事也。」三时，乃自水中抱一大黑鱼而出，水随之涌至家。擒鱼而其铁索贯鱼腮，长一丈五尺，重七百余斤。乃拽入火中炙杀之。少选，女苏。问其痛苦，曰：「无苦也。惟见一巨神有胡髯，引我入一处，见一黑男子卧，曰：『魅汝者，非此物耶？』吾曰：『是。 』遂以索穿腮锁之。原不知赤身受辱也。」法官悉辞其家谢物，但受一鞍马而去。女得生，嫁为孙氏妇。</div>
<div>&nbsp;</div>
<div>　　江郎</div>
<div>　　吴少帝五凤元年四月，会稽余姚县王素有女，年十四。美，父母惜而不嫁。有一少年，姿润玉洁，自称江郎，请婚，父母心爱而许之。后数日，领三四妇人，老者、少者并二少年，持币财以聘，遂成婚。逾年而始孕，再十二月而始生。所生者，状如绵囊，其大如升。家人以刀剖之，白鱼子也。素问之，郎曰：「吾不幸有此，何须问也。」母独使人密候江郎解衣，取之，衣尽有鳞甲之状。素命以巨石镇之。及晓，江郎，求衣，异常诟骂。寻仆地有声，家人视之，见床下有白鱼，长六七尺，未死，而鳞尽脱者。素斲断之，投江中。女别嫁。</div>
<div>&nbsp;</div>
<div>　　彭城男子</div>
<div>　　彭城有娶妻而外宿者。妻问其故，夫曰：「汝已出房伴我，我何不外宿？」妻曰：「无之。此必妖也。」是夕，夫仍外宿，俟其似妻者而捉之。似妻者曰：「君向与妖外宿，今我所以伴君，君反疑我耶。」夫仍与之寝。夜半，心悟，乃捉之求火，则渐渐缩小。视之，一鲤鱼也，长二尺。</div>
<div>&nbsp;</div>
<div>　　谢飞</div>
<div>　　石城山有神庙，灵应非常，祭祷不绝。丹阳道士谢飞偶宿焉，惧而大声曰：「吾是天帝使者！」然终惶惑，不自胜也。才二更，有至庙门呼阿铜者曰：「庙中有人气，是谁？」门有人应云：「彼自言天帝使者。」须臾，又来呼问，铜答如前。乃叹息而去。</div>
<div>　　飞益惶惧，反大声呼铜问之，答曰：「来者是水边穴中白鼍，我是庙北岩嵌中龟也。」非迨旦而告里人，共往发掘，杀之，遂坏庙绝祀，民始得安堵焉。</div>
<div>&nbsp;</div>
<div>　　岛胡</div>
<div>　　近世波斯人，舟漂入大海。至一岛中，见衣草叶胡人。问之，乃知亦是失风漂流者。众哀而载之。胡即日献山中磲、玛瑙、玻璃等诸宝，不可胜数，舟人都争取之。满载挂帆，行舟可三四十里，遥见山峰有赤物如蛇，渐至巨大。胡曰：「山神惜宝，来逐我也，为之奈何？」舟人无不战惧。俄见两山从海中出，高数百丈。胡喜曰：「此两山者，大蟹鳌也，其蟹常好与山神斗，神多不胜，我等必无忧矣，」赤物寻至，两山盘斗，良久，见蟹夹蛇头，死于水上，状如连山。舟乃得渡。</div>
<div>&nbsp;</div>
<div>　　历阳丽人</div>
<div>　　干道间，历阳芮不疑从父扫墓。路遇青衣小鬟持简邀之。顷引至一宅，金碧璀璨，赫然华屋也。内一美丽妇人出迎，分庭抗礼，若素识相欢。坐定，谛观容貌服饰，真神仙也。芮为之心动。少焉，张宴奏乐，丽人捧觥曰：「累劫同修，冥数未合，今夕获奉，从容为寿。」宴罢，登榻。绣衾甲帐，目所未识，遂讲衽席之好。未旦，芮求归。丽人曰：「郎何来之晚，何去之速？陋巷草舍，固不容车马，愿以十日为期。」芮曰：「大人刚严，不得不辞去耳。」丽人乃挥涕送之曰：「来日当于修阁致谒。」至期，未二鼓，丽人先遣仆妾，施床帐，具酒肴，俄拥一香车，丽人下与芮接。从此每夕辄至。商榷古今，咏嘲风月。虽文人才土，无有及者。但戒芮曰：「我非凡品，得侍巾栉，夙昔使然。若泄天机，必受大累。」　　</div>
<div>　　芮瘠岁余，父母叩之，不言也。母使人密窥之，而密谓之曰：「我知汝有奇遇，但虑所饮膳者，恐或幻化，食之疾矣。试辍一味示我。」芮即明达丽人。丽人令遗母蒸羊一碟。母尝之，非伪也。</div>
<div>　　适值屈道人来，自称精于天心法。父备白其故，屈曰：「岛洞列仙，为氵㸒佚之行，吾能治之，况于他乎！」遂索线十丈，以针贯小符于抄，藏诸合中，祝芮曰：「君甘妖惑，有死而已。如未甘死，俟彼去时，将此符黏于衣裙，任其带线而去。彼若正神明，无妨也，聊资一笑之适。」芮如之。明日，屈先生遍访野外，有一巨蟒死焉。尸横百尺，其符在鳞甲可见也。芮始醒焉如醉。</div>
<div>&nbsp;</div></p>
<p>
<p>&nbsp;紫珍记</p>
<div>　　隋，汾阴侯生，天下奇士也。王度常以师礼事之。临终，赠度以宝镜，曰：「持此则百邪远人。」度受而宝之。镜横径八寸，鼻作麒麟蹲伏之象，绕鼻列四方，龟龙凤虎，依方陈布；方外设八卦，封外置十二辰，而具畜焉；辰畜之外，又置二十四字，周绕轮廓，文体似隶，点画无缺，而非字书所有也。侯生云：「二十四气之象形，承日用之，则背文墨画入影，纤毫无失。举而叩之，清音徐引，竟日方绝。」　　</div>
<div>　　大业七年五月，度自御史罢归河东，适遇侯生卒，而得此镜。至其年六月，度归长安，至长乐坡，宿于主人程雄家。雄新受寄一婢，颇甚端丽，名曰鹦鹉。度既税驾，将整冠履，引镜自照，鹦鹉遥见，即便叩首流血，云「不敢住」。度疑精魅，引镜逼之。便云「乞命，将变形。」度即掩镜曰：「汝先自叙，然后变形，当舍汝命。」婢再拜，自陈云：「某是华山府君庙前长松下千年老狸，大行变惑，罪合至死，遂为府君捕逐。逃于河渭之间，为下陈思恭义女，蒙养甚厚，嫁与同乡人柴华。华意不惬，逃而东出韩城县，为行人李无傲所执。无傲，粗暴丈夫也，遂将鹦鹉游行数岁。昨随至此，忽尔见留，不意遭逢天镜，隐形无路。」度又谓曰：「汝本老狐，变形为人，岂不害人也。」婢曰：「变形事人，非有害也。但逃匿幻惑，神道所恶，自当至死耳。」度又谓曰：「欲舍汝可乎？」鹦鹉曰：「辱公厚赐，岂敢忘德。然天镜一照，不可逃形。但久为人形，羞复故体，愿缄于匣。许尽醉而终。」度又谓曰：「缄镜于匣，汝不逃乎？」鹦鹉笑曰：「公适有美言，尚许相舍。缄镜而走，岂不终恩？但天镜一临 窜迹无路。惟希数刻之命，以尽一生之欢耳。」度即匣镜致酒，悉召雄家邻里与宴。婢顷大醉，奋衣起舞，而歌曰：</div>
<div>　　宝镜宝镜，哀哉予命。</div>
<div>　　自我离形，于今几姓？　　</div>
<div>　　生虽可乐，死必不伤。</div>
<div>　　何为眷恋，守此一方。</div>
<div>　　歌讫，再拜，化为老狸而死。一座惊叹。</div>
<div>　　大业八年四月一日，太阳亏。度时在台直，昼卧厅阁，觉日渐昏。度引镜，镜亦昏昧。俄而光彩渐出，日亦渐明。每月蚀亦然。</div>
<div>　　其年八月十五日，友人薛侠者获一铜剑。长四尺，剑连于把。把盘龙凤之状，左文如火焰，右文如水波，光彩灼烁，非常物也。侠持过度曰：「此剑，侠常试之，每月十五日，天地清朗，置之暗室，自然有光，旁照数丈，侠持之有日月矣。明公好奇爱古，愿与君一试。」度喜甚。其夜密闭一室，无复脱隙，与侠同宿。度亦出宝镜，置于座侧。俄而镜上吐光，明照一室，相视如昼，剑横其侧，无复光彩。侠大惊曰：「请内镜于匣。」度从其言。然后剑乃吐光，不过一二尺耳。侠抚剑叹。是后，每至月望，贝灿镜于暗室，光尝照数丈。若月影入室，则无光也。</div>
<div>　　大业九年正月朔旦，有一胡僧行乞而至。度弟见之，觉其神采不俗，邀入具食。僧谓曰：「檀越家似有绝世宝镜，可得见耶？」曰：「法师何以知之？」僧曰：贫道受明彔秘术，颇识宝气。檀越宅上，每日常有碧光连日，绛气属月，此宝镜气也。贫道见之两年矣。今择良日，故欲一观。」出之。僧跪捧欣跃，又谓曰：「此镜有数种灵相，皆当未见、但以金膏涂之，珠粉拭之，举以照日，必影彻墙壁。」又曰：「更作法，应照见腑脏，所恨卒无药耳。但以金烟熏之，玉水洗之，复以金膏珠粉如法拭之，藏之泥中，亦不晦矣。」遂留金烟玉水等法，行之无不获验。而胡僧遂不复见。</div>
<div>　　其年秋，度出兼芮城令。令厅前有一枣树，围可数丈，不知几百年矣。前后令至，皆祠此树，否则殃祸立及。度以为妖由人兴，氵㸒祀宜绝。县吏皆叩头请。度不得已，为之举祀。然阴念此树，当有精魅所托，人不能除，养成其势。乃密悬此镜于树之间。其夜二鼓许，闻其厅前磊落有声若雷霆者。起视之，则风雨晦冥，缠绕此树，电光晃耀，忽上忽下。至明，有一大蛇，紫鳞赤尾，绿头白角，额上有王字，身被数创，死于树。度收镜，命吏出蛇，焚于县门外。仍掘树，树心有一穴，于地渐大，有巨蛇蟠泊之迹。妖怪遂绝。</div>
<div>　　其年冬，度以御史兼芮城令，持节河北道，开仓粮赈给陕东。时天下大饥，百姓疾病，蒲陕之间，宿疠尤甚。有河北人张龙驹，为度下小吏。其家良贱数十口，一时遇疾。度悯之，入其家，使龙驹持镜夜照，诸病者皆惊起，云持一月来相照。光阴所及，如水著体，冷彻腑脏，即时热定，至晚并愈。以为无害于镜，而可济于众，令密持此镜，遍巡百姓。其夜，镜于匣中，泠然自鸣，声甚彻远，良久乃止。度心怪之。明早龙驹来，谓度曰：「龙驹昨梦一人，龙头蛇身，朱冠紫服，谓龙驹：『我，镜精也，名日紫珍，常有德于君家，故来相托，为我谢王公，百姓有罪，天与之疾，奈何使我反天救物。且病，至后月当渐愈，无为我苦。』」度感其灵。至后月，病果渐愈。</div>
<div>　　大业十年，度弟自六合丞弃官归，又将遍游山水，以为长往之策。　</div>
<div>　　曰：「此行也，未知所之，愿求兄宝镜为佩。」度曰：「吾何惜于汝也。」与之。　</div>
<div>　　得镜，遂行，至大业十三年六月始归长安，以镜还度，曰：「此镜真宝也。辞兄之后，先游嵩山少室，降石梁，坐玉坛，属日暮，遇一嵌岩，有一石堂，可容三五人，栖息止焉。月夜二更后，有两人，一貌胡须皓而瘦，称山公；一面阔，白须眉长，黑而矮，称毛生。谓曰：『何居斯也？』曰：『寻幽访奇者。』一人坐与谈久，往往有异义出于言外。疑其精怪，引手取镜。镜光出而二人失声俯伏，矮者化为龟，胡者化为猿。悬镜至晓，二身俱殒。龟身带绿毛、猿身带白毛。「即人箕山，渡颍水，历太和，视玉井，井旁有池水湛然绿色。问樵夫，曰：『此灵湫耳。村闾每八节祭之，以祈福，若一祭有缺，即池出黑云大雹，浸堤坏阜。』引镜照之，池水沸涌有声如震，池水尽行腾出铺地。有一鱼，长丈余，粗如人臂，首红额白，身作青黄间色，无鳞有涎 龙形蛇角，嘴尖，状如鲟鱼，动而有光，在于泥水，困而不能远去。　</div>
<div>　　刃而为炙，甚膏有味，以充数朝口腹。「遂出于宋汴。汴主人张琦有女患魅。　</div>
<div>　　问其故，病已经年，白日即安，夜常呼痛，实不堪闻。停宿开镜照之，女子曰：『<a href="http://www.mingqingxiaoshuo.com/renwu/daiguan/" target="_blank" class="infotextkey">戴冠</a>郎杀。』其病者床下有大雄鸡死矣。乃即家畜七年之鸡也。</div>
<div>　　「游江南，将渡广陵扬子江。忽暗云覆水，黑风波涌，舟子失容。　</div>
<div>　　携镜照江中，明朗彻底，风云四敛，波涛遂息，须臾之间，达济天堑，跻摄出，芳岭，或攀绝顶，或入深洞。逢其群鸟，环人而噪，数熊当路而蹲。以镜挥之，熊鸟奔骇。是时，涉浙江，遇潮出海，涛声振吼。舟人曰：『涛既近，未可渡。』　</div>
<div>　　出镜照江，四面江水，豁开五十余步。水渐清彻，鼋鼍散走。举帆翩翩，直入南浦。然后回视所渡之所，波涛汹涌，高数十丈。</div>
<div>　　「遂游豫章，见道士许藏秘，云是族阳七代孙。有咒登刀履火之术。丰城县仓督李敬慎有三女，魅病，入莫能识。藏秘疗之无效。　</div>
<div>　　因问其故，敬慎曰：『三女同居堂内阁子，每至日晚，即靓妆服，黄昏后，即归所居阁子。灭灯听之，窃与人言笑。及至晓眠，呼唤不觉。日日渐瘦，不能下食。制之，不令妆梳，即欲自缢投井，无奈之何。』谓敬曰：『引示阁子之处。』其阁东有窗，恐其门闭固而难启，遂昼断窗根四条，却以物支拄之如旧。至日暮，敬报曰：『妆梳入阁矣，』至一更，听之言笑自然，拔窗棂，持镜人阁照之。三女叫云：『杀我婿也！』悬镜至明，有一鼠狼，首尾长一尺三四寸，身无毛齿；有一老鼠，亦无毛齿，其肥大可重五斤；又有守官，大如人手，身披鳞甲，焕烂五色，头上有两角，长可半寸，尾长五寸以上，尾头一寸，色白，并于壁孔前死矣。从此疾愈。</div>
<div>　　「其后寻真至庐山，婆娑数月。或栖息长林，或露宿草莽。虎豹接尾，豺狼连迹。举镜视之，莫不窜伏。</div>
<div>　　「庐山处士苏宾，奇识之士也，洞明易道，藏往知来，谓曰：『天下神物，必不久居人间。今宇宙丧乱，他乡未必可止吾子，此镜尚在，卫之速归可也。』然其言，即时北归，便游河北，夜梦镜谓曰：『我蒙卿兄厚礼，今当舍人间远去，欲得一别。卿请早归长安也。』梦中许之，即时西首。今既见兄，不负诺矣。」　　</div>
<div>　　大业十三年七月十五日，匣中悲鸣，其声纤远，俄而渐大，若龙咆虎吼，良久乃定。开匣视之，既失镜矣。</div>
<div>&nbsp;</div>
<div>　　虢国夫人</div>
<div>　　长安有一贫僧，衣甚褴褛，卖一小猿。会人言，可以驰使。虢国夫人闻之，命僧至宅，问其由，僧曰：「本住西域山居，偶群猿过，遗下此少猿，怜悯收养。才半年以来，此小猿识人意，又会人言语，随指顾，无不应人使用，实不异一弟子耳。僧昨至城郭，资用颇乏，无计可施，将小猿鬻之于市。」夫人曰：「今与汝束帛，可留此猿。我当养之。」僧乃感谢，留猿而去。其小猿旦夕在夫人左右，夫人甚爱怜之。后半载杨贵妃遗夫人芝草。夫人唤小猿看玩，小猿对夫人面前倒地，化为一小儿，容貌端妍，年可十四五。夫人甚异，呵而问之。小儿曰：「我本姓袁。僧昔在蜀山中，我偶随父人山采药。居林下三年，我父尝以药苗啖我。忽一日，自不觉变身为猿，我父惧而弃我，所以彼此僧收养，而至于夫人宅。我虽前日口不能言，每至深夜，惟自泣下。今不期却变人身，不测尊意如何？」夫人奇之，遂命衣以锦衣，侍从随后，常秘密其事。又三年，小儿容貌甚美，贵妃曾屡顾之。复恐人见夺，因不令出，安于小室。小儿惟嗜药物，夫人以侍婢尝供饲药食。忽一日，小儿与此待婢，俱化为猿。夫人怪异，令人射杀之。其小儿，乃木人也。</div>
<div>&nbsp;</div>
<div>　　张秀才</div>
<div>　　东都陶化里有空宅。太和中，张秀才借之肄业。夜深敬枕，乃见道士与僧徒各十五人，从堂中出，形容长短皆相似。排作六行，威仪容止，一二可敬。秀才以为灵仙所集，因阳寝以窥之。良久，别有一物，展转于地。每一物各有二十一眼，内四眼，剡剡如火色，相驰逐而目光眩转，砉砉有声。逡巡间，僧道三十人，或驰或走，或东或西，或南或北。道士一人独立一处，则被一僧击而去之。其二物周流于僧道之间，未尝暂息。如此争相击搏，或分或聚。一人忽叫云：「卓绝矣。」僧道皆默然而息。乃见二物相谓曰：「向者，群僧与道流，妙法绝高，然皆我二物成其教行耳，不然，安能称卓绝哉？」秀才乃知必妖怪也，因以枕而掷之。僧道三十人与二物一时惊走，曰：「不速去，吾辈且为措大所使也。」遂皆不见。明日，搜寻之，壁角中得一败囊，中有长行子三十个，并骰子一双耳。</div>
<div>&nbsp;</div>
<div>　　阮文雄</div>
<div>　　静江有阮姓名文雄者，家积饶裕，性恢廓，耽嗜山水佳趣。绍定己丑秋，庄舍当租课时，阮生乘机图游赏之乐，乃携一二苍头，棹一叶小航，沿水滨而轻棹发时，则白红蓼，败芰残荷，晴岚耸翠笼云，远树含青挂日，听鸣禽，观跃鲤，凡景属意会，罔不收赏，停衍飘。舟至七里湾，不觉天色已瞑矣。四顾寂无人居，俄而前有楼阁，作岿然状，即命仆移舟近之。舟甫舣定，忽闻楼上哑然有声。生窃视之，乃三美人倚栏颦笑。生一见不能定情，遂于舟中朗声吟曰：</div>
<div>　　愁倚溪楼望，还因见月明。</div>
<div>　　月明如有约，偏照别离情。</div>
<div>　　美人闻之，楼上吟曰：</div>
<div>　　细草春来绿，闲花雨后红。</div>
<div>　　思君不能见，惆怅画楼东。</div>
<div>　　生愈添悒怏，惜不能效冯虚之御风也。已而美人以红绒绳坠于舟中，生乃攀援而上，美人笑曰：「郎君将为梁上君子乎？」生笑曰：「将效昔人之折齿也。」遂谐衾枕欢笑。周且复始，情觉倍浓。一美人曰：「妾辈非山鸡、野骛之能驯，路柳、墙花之可折，盖因时感兴，物既能然，睹景伤情，人奚免此。故宁违三尺法，以恣六欲私，君倘不嫌噬肤之易合，而守金之至坚，毋鄙缓缓之态，得遂源源而来，则妾辈夕死可矣。」一美人曰：「『窈窕淑女，君子好』，今日之乐是矣。可无诗乎？」金谓诺诺。美人乃先吟曰：</div>
<div>　　峄阳自古重南金，制作阴阳用意深。</div>
<div>　　灵籁一天孤鹤唳，寒涛千顷老龙吟。</div>
<div>　　奏扬淳厚羲农俗，荡涤邪□郑卫音。</div>
<div>　　慨想子期归去后，无人能识怕牙心。</div>
<div>　　一美人吟曰：　　　</div>
<div>　　云和一曲古今留，五十弦中逸思稠。</div>
<div>　　流水清泠湘浦晚，悲凤萧瑟洞庭秋。</div>
<div>　　惊闻瑞鹤冲霄舞，静听嘉鱼出涧游。</div>
<div>　　曾记湘灵佳句在，数峰江上步高秋。</div>
<div>　　未后一美人吟曰：　　　</div>
<div>　　龙首去头巧制成，螳螂为样抱轻清。</div>
<div>　　玉纤忽缀一声响，银汉惊传万籁鸣。</div>
<div>　　似诉昭君来虏塞，如言都尉忆神京。</div>
<div>　　征人归息频闻处，暗恨幽愁郁郁生。</div>
<div>　　未几，夜色将阑，晨光欲散，美人急扶生起曰：「郎君速行，毋令外人觉也。」生仓皇归舟，命仆整顿装束，思为久留计，忽回首一望，楼阁美人，杳无存矣。生大惊异，乃即其处访之，但见一古冢累然，旁有穴隙，为狐兔门户，见内有琴瑟琵琶，取归而货之，得重价。</div>
<div>&nbsp;</div>
<div>　　搴绒志</div>
<div>　　洪武间，本觉寺有一少年僧，名湛然。房颇僻寂。一夕，方暑，独坐庭中，见一美女，瘦腰长裙，行步便捷，丰姿绰约袭人，而妆亦不多饰。僧欲进问，忽不见矣。明夜登厕，又过其前，湛然急走就之，则又隐矣。自是惶惑殊深，氵㸒情交引，苦思不置。越两日，又徐步于侧，僧急牵其衣，女复佯为惭怯之态，再三恳之，方与入室。及叙坐，僧复逼体近之，渐相调谑，云雨事毕，问其居址姓字，女曰：「妾乃寺邻之家，父母钟爱，嫁妾之晚。今有私于人，故数数潜出。不料经此，又移情于汝，然当缄密其事，则交可久。不然，彼此玷矣。」僧喜，唯唯从命。于是，旦去暮来，无夕不会。僧体枯瘦，气息恹然，渐无生息，虽救治百端，罔效。一老僧谓曰：「察汝病脉，劳瘵兼攻。阴邪甚盛，必有所致。苟不明言，事无济矣。」湛然骇惧，勉述往事。众曰：「是矣。然此祟不除，则汝恙不愈。今若复来，汝伺其往而踪迹之，则治术可施也。」是夕，女至，僧仍与交合。将行，欲起随送。女止之曰：「僧居寂寥，夜与美妇欢处，是亦乐矣，何苦自惑如此。」湛然不能强而罢。翌日告众，众乃忖曰：「明夜彼来，当待之如常，密以一物置其身。吾辈避于房外，俟临别时，击门为约，吾辈协当追尾，必得所止，则祟可破矣。」湛然一一领记。后一夕，湛然觉神思恍惚，方倚床独卧，女果推门复入。僧与私亵，益加款曲。鸡鸣时，女辞去。僧潜以一绒花插女鬓上，又戏击其门者三。众僧闻击声，俱起追察。但见一女冉冉而去。众乃鸣铃诵咒，执锡持兵，相与赶逐，直至方丈后一小室中乃灭。此室传言三代祖定化之处，一年一开奉祭，余时封闭而已。众僧知女隐迹，即踊跃破窗而入，一无所见。但西北佛厨后，烁烁微光，急往烛之，则竖一弊帚耳。竹质润滑，枝束鲜莹，盖已数十年外物也。众方疑惑，而绒花在柄，因共信之，乃持至堂前，抽折一管，则水流滴地。众僧惊异，明灯细视，管中非水，实精也。湛然见之，悔悟惊惧，不能自制。</div>
<div>&nbsp;</div>
<div>　　招提嘉遇记</div>
<div>　　邓州人金生，名鹤云，灵风调，乐琴书，为时辈所称许。宋嘉熙间，薄游秀州，馆一富家。其卧室贴近招提寺，夜闻隔墙有歌声，乍远乍近，或高或低。初虽疑之，自后无夜不闻，遂不为意。</div>
<div>　　一夕，月明风细，人静更深，不觉歌声起自窗外。窥之，则一女子，约年十七八，风鬟露鬓，绰约多姿，料是主家妾媵，夜出私奔，不敢启户。侧耳听其歌曰：音、音、音，你负心，你真负心。孤负我，到如今。记得当时低低唱，浅浅斟，一曲值千金。如今寂寞古墙阴，秋风荒草白云深。断桥流水何处寻？凄凄切切，冷冷清清，教奴怎禁。</div>
<div>　　女子歌竟，敲户言曰：「闻君倜傥俊才，故冒禁以相亲。今乃闭户不纳，苦效鲁男子行耶？」鹤云闻言，不能自抑。才启户，女子拥至榻前矣。鹤云曰：「如此良夜，更会佳人，奈何烛灭樽前，竟不能为一款曲也？」女子曰：「得抱衾稠，以荐枕席，期在岁月，何必泥于今宵？况醉翁之意不在酒乎。」乃解衣共入帐中，罄尽缱绻之乐。迨隔窗鸡唱，邻寺钟鸣，女子揽衣起，曰：「奴回也。」鹤云嘱之再至，女子曰：「拂多言，管不教郎独宿。」遂悄悄而去。</div>
<div>　　次夜，鹤云具酒肴以待，女子果迄逦而来，相与并坐酣畅。</div>
<div>　　女子仍歌昨夕之词。鹤云曰：「对新人，不宜歌旧曲；逢乐地，讵可道优情。」因赓前韵而歌之，曰：　　　</div>
<div>　　「音、音、音，知有，知伊有心。勾引我，到如今。最堪斯夕灯前耦，花下斟，一笑胜千金。俄然云雨弄春阴，玉山齐倒绛帷深。须知此乐更何寻。来经月白，去会风清，兴益难禁。　　　</div>
<div>　　女子闻歌起而谢曰：「君之斯咏，可谓转旧为新、翻忧就乐也。」彼此欢情，顿浓于昨。自是无夕不会。</div>
<div>　　荏苒半载，鲜肴知者。忽一夕，女子至而泣下。鹤云怪问，始则隐忍，既则大恸。鹤云慰之良久，乃收泪言曰：「女，本曹刺史之女。幸得仙术，优游洞天。但凡心未除，遭此谪降。感君夙契，久奉欢娱，诓料数尽今宵。君前程远大，金陵之会，夹山之从，殆有日耳。幸惟善保始终。」云亦不胜凄怆。至四鼓，赠女子以金。别去未几，大雨覆盆，霹雳一声，窗外古墙，悉震倾矣。鹤云神魂飘荡。明日，遂不复留此。</div>
<div>　　二年后，富家筑墙，于基下掘一石匣，获琴与金，竟莫晓其故。时闻鹤云宰金陵，念其好琴，使人携献。鹤云见琴光彩夺目，知非凡材，欣然受之，置于石床。远而望之，则前女子；就而抚之则依然琴也。方悟女子为琴精，且惊且喜。适有峡州之游，鹤云得重疾，临死，乃命家人以琴送葬。精之言，胥验之矣。</div>
<div>&nbsp;</div>
<div>　　苏还妻</div>
<div>　　嘉定月浦镇人苏还妻张氏，颇有姿容。一日，乘船送其女甥之嫁。舟泊某港桠树下，一男子蓬首黑面，顾张而笑。问之旁人，不见也。及归，则见向男子至曰：「吾与汝当为夫妇。」时妇有孕；不就。既产乃来，遂与交接。妇昏瞑如寐，有顷而醒。自是无夕不至。夫登榻，则为束缚于地，其所衣不过一，而时时之，仅掩其阴，殆类市井丐乞。白昼径出入其家，家人畏而不敢犯。</div>
<div>　　夫甚爱其妻，百方祈祷，屡延术士镇治之，数年弗效。后一羽士，召将王灵官至，附箕直入井中，捞得红漆箸一双及斛概一事，碎之灰以饮妇，遂愈。盖二物为祟也。</div>
<div>&nbsp;</div>
<div>　　幼卿</div>
<div>　　吴兴姚察，少时宿于人家。夜闻一人呼曰：「幼卿，视我岂杀人者哉！今人欲药我，我不能药人乎？」即去。察异之，因效其声呼曰：「幼卿，向与而语者何人也？」答曰：「陈二公公，即鼠也。」察曰：「而何人？」答曰：「我，床头面铜盆也。公平生爱惜物命，当不害我，与主家买我归，能福公，使公至吏部尚书者，我也。」　　</div>
<div>　　明晨，闻哭，问其故，乃主人早起欲会客，食隔宿饭，未尽半碗，即仆地暴死。察乃知其以药毒鼠，而为鼠所毒也。遂买早铜盆以归，戒人勿得毒鼠。自后，察家日以昌，果仕陈，至吏部尚书。今人呼面盆为幼卿，鼠为陈二公公，由此也。</div>
<div>&nbsp;</div>
<div>　　牛邦本</div>
<div>　　淮人刘还，以事系泅州狱。有王翁者，亦坐词牒至，周旋拔契出狱，共诣酒家话别。忽有一人，问翁姓名，即下拜。翁不识，其人曰：「家有一女，为邪魅所挠，之不动。昨忽云，只畏泅州王某耳。一路访公行止，特此恳告。勿借万里之远，救女生全，当不靳十全之报。」翁曰：「我实无他伎俩，岂堪治怪？其人请不已，翁曰：「向年自凤阳还泅，乘一驴，复挚一空驴行。见一道人，被而步，惫且喘。吾问之，答云乏钱，吾以空驴借之。道人感荷，以一卷书授我，曰：『依此而行，可断百怪。然勿受人酬谢也，受则不验。』吾漫置书于笥，亦未省视。尔家怪所畏见者，其即此耶？」乃归，觅书，令其人先还，曰：「具瓮一口，方砖一块，血狗皮一张，炽炭以待。」且戒勿泄。其人喜而去。</div>
<div>　　次日，翁乃赍符剑以往。入门，怪即言于室曰：「果请王法师来，吾当敛避。」方欲出，而王翁已入，大叱曰：「死老魅何之！」怪躅谓女曰： 「何处可逃？」女指瓮曰：「此中可。」怪即跃入。翁以狗皮封之，而令主人以砖覆焉。外加重符，其热如火，乃举置积炭上。初，极口骂翁。瓮热，乃乞哀曰：「法师舍我，我有妻、妹可怜。」瓮问：「尔何妖？」答曰：「丑氏。」翁曰：「何物？」曰：「牛骨也。牛而曰丑者，讳之也。」促令供状，乃曰：「供状人牛天锡，字邦本，系多年牛骨。在城隍庙后苑，某年庚申日，某人踢伤脚趾，以血拭邦本身上，因而变幻成形。不合扰害某家小姐云云。妻红砖儿，妹绣鞋儿，见在某处，得相见，死不复恨。」乃停火作法，召将搜捕，得两女子于屋栋上，别以瓮覆之。齐呼牛骨，相与叙泣。翁问：「二物何以作妖？何为与天锡连亲？」答云：「某等一是赵千户家刺梅花下古砖，以庚丙日，其少女彩花，伤手滴血吾身，因而得气；一是王郎中妻绣鞋，庚申日沾月水，弃于小院，亦得变化。与牛邦本假合妻妹，实非一体。法师能恕我三人，当远迹市城，永不敢更近人世矣。」翁大笑，竟发火炙杀之，哀声震瓮，良久寂然。启其封，有一牛骨长尺许，女鞋、古砖皆焦灼云。</div>
<div>&nbsp;</div>
<div>　　石占娘</div>
<div>　　黎阳儒生，姓纪名纲，字廷肃。少负大志，稍长嗜学，因葺旧庐为书舍。前则疏渠引泉，清流见底；后则高峰入云，两岸石壁，五色交辉，青林翠竹，四时具备，晓雾将歇，猿鸟和鸣，夕日欲颓，沉鳞竞跃，纪生日读书其间，黄卷青灯，忘倦。</div>
<div>　　一日，读至夜分，觉微寒，披衣独坐，忽有叩门声。启视之，乃见一女子，体态盈盈，面莹寒玉，笑谓纲曰：「妾，邻家女也。闻君高韵，乃尔唐突，意在请益也。」纲见之大悦，与之携手而入，并肩而坐。女曰：「愿献一诗。」纲曰：「善。」女诵诗曰：</div>
<div>　　霜冷秋高白帝城，闺中力尽恨难平。</div>
<div>　　西风庭院叮当响，晓夜楼台断续声。</div>
<div>　　捣碎乡心愁欲结，惊回客枕梦难成。</div>
<div>　　惟应不入笙歌耳，空恼玉关无限情。</div>
<div>　　纲称赞，将犯之。女佯拒之曰：「『聘则为妻，奔则为妾』，古人之格言也。妾非草木，岂不知贞洁之可嘉而氵㸒奔之可丑耶！君何易视妾而犯之耶？」纲恳请再三，女翻然改曰：「云情雨意，人所同然，妾非不欲顺从，第一身易丧，美誉难全，此妾所以宁拂君情而不改也。」于是，与纲就寝。女复吟曰：</div>
<div>　　君住竹棚口，妾家桃花津。</div>
<div>　　来往不相识，青山应笑人。</div>
<div>　　已而欢足，纲因问女何里何氏。女曰：「妾姓石，名占娘。家坐午向，树木为记，与君为同里人。君果不弃，明当访之。」纲曰：「汝能歌乎，」女曰：「仅尔供韵。」纲遂以「思君与别来」为题，命女作歌歌之。」女不思，乃口占一歌以答，歌曰：</div>
<div>　　思君与别来，两见落叶黄。</div>
<div>　　迢迢隔千里，各在天一方。</div>
<div>　　欲飞恨无翼，欲涉川无梁。</div>
<div>　　昔者面胶漆，今胡做参商。</div>
<div>　　平平长安道，人马自辉光。</div>
<div>　　不念莫逆好，虚名竟乖张。</div>
<div>　　南箕岂堪簸，牵牛难服箱。</div>
<div>　　忧来不可辍，抚膺独仿惶。</div>
<div>　　谅无金石心，与君永相忘。</div>
<div>　　已而鸡三唱，女闻之，这遽披衣，谓纲曰：「郎君珍重，明当重来，不待请矣。」纲执意留之，曰：「只此自匿，奚必去耶，」女怒曰：「家有父母，倘事败露，罪将安归。不惟有玷于妾，抑且不利于君。」纲不从，女力奔，纲以被裹而抱之。久之不动，及启视，则一砧杵也。</div>
<div>&nbsp;</div></p>
<p>
<p>&nbsp;真如八宝记</p>
<div>　　开元中，有李氏者，嫁于贺若氏。贺若氏卒，乃舍俗为尼，号曰真如。家于巩县孝义桥，其行高洁，远近宗推之。天宝元年七月七日，真如于精舍户外，盥濯之间，忽有五色云气自东而来。云中引手，不见其形，徐以囊授真如曰：「宝之，慎勿言也。」真如谨守，不敢失坠。</div>
<div>　　天宝未，禄山作乱，中原鼎沸，衣冠南走，真如展转流寓于楚州安宜县。肃宗元年建子月十人日夜，真如所居忽见二人，衣皂衣，引真如东南而行，可五六十步，值一城，楼观严饰，兵卫整肃，皂衣者指之曰：「化城也。」城有大殿，一人衣紫衣，戴宝冠，号为天帝。复有二十余人，衣冠亦如之，呼为诸天。诸天坐。命真如进。既而，诸天相谓曰：「下界丧乱时久，杀戮过多。腥秽之气，达于诸天，不知何以救之？」一天曰：「莫若以神宝压之。」又一天曰：「当用第三宝。」又一天曰：「今厉气方盛，秽毒凝固，第三宝不足以胜之。须以第二宝，则兵可息、世可清也。」天帝曰：「然。 」因出宝授真如，曰：「汝往，令刺史崔进达于天子。」复谓真如曰：「前所授汝小囊，有宝五段，人臣可得见之。今者八宝，惟王所宜见，汝慎勿易也。」乃具以宝名及所用之法，授真如。已而，复令皂衣人送之。</div>
<div>　　翌日，真如诣县，摄令王滔之以状闻州。州得滔之状，会刺史将行，以县状示从事卢恒曰：「安宜县有妖尼之事，怪之什也。」亟往讯之。恒至县，召真如，欲以王法加之。真如曰：「上帝有命，谁敢废坠？且宝非人力所致，又何疑焉？」乃以囊中五宝示恒。其一曰玄黄天符，形如笏，长可八寸余，阔三寸，上圆下方，近圆有孔，黄玉也。色比蒸栗，润若凝脂，避人间兵疫邪疡。其二曰玉鸡，毛文悉备，白玉也。王者以孝理天下，则见。其三曰谷壁，白玉也。径五六寸，其文粟粒自生，无异雕鎸之状，王者得之，则五谷丰稔。其四曰玉珍，有两枚，亦白玉也。径六寸，好倍于肉。王者得之，能令外国归服。其玉色光彩溢发，特异于常。卢恒曰：「玉信玉矣，安知宝乎？」真如乃悉出宝盘，向空照之。其光皆射日，仰望，不知光之所极也，恒与县吏同视，咸异之。翌日至，恒白于曰：「宝盖天授，非人事也。」　</div>
<div>　　复验无异。叹骇久之，即白节度使崔圆圆，异之，征真如诣府，欲历观之。真如曰：「不可。」圆固强之，真如不得已，又出八宝。一曰如意宝珠，其形正圆，大如鸡卵，光色莹彻，置之堂中，明如满月。其二曰红，大如巨栗，赤烂若朱樱。视之，可应手而碎；触之，则坚重不可破也。其三曰琅汗珠，其形如环，四分缺一，径可五六寸。其四曰玉印，大如半手，其纹如鹿，着物则鹿形现。其五曰皇后彩桑钩。二枚，长五六寸，其细如箸，屈其未似金又似银，又类熟铜。其六曰雷公石。二枚斧形，长可四寸，阔寸许。无孔，腻如青玉。八宝置之日中，则白气连天；措之阴室，则烛耀如月。其所厌胜之法，真如皆秘，不可得而知也。圆为彔表奏之，真如曰：「天命崔，争若何？」圆惧而止。</div>
<div>　　优乃遣卢恒随真如上献。时史朝义方围宋州，又南陷申州。</div>
<div>　　淮河道绝，遂取江路而上，抵商山入关。以建巳月十三日达京时，肃宗寝疾方甚。视宝，促召代宗谓曰：「汝自楚王为皇太子，今上天赐宝，获于楚州，天许汝也。宜宝爱之。」代宗再拜受赐，即日改为宝应元年。上既登位，乃升楚州为上州，县为望县。改县名安宜，为宝应焉。刺史及进宝官，皆有超擢。号真如为宝和大师，宠锡有加。自后兵革渐偃，年谷丰登。封域之内，几至小康，宝应之符验也。真如所居之地，河高敞，境物润茂，为六合县尉崔所居。</div>
<div>&nbsp;</div>
<div>　　玉清三宝记</div>
<div>　　杜陵韦，字景昭。开元中，举进士第，寓游于蜀。蜀多胜地，会春末，与其交数辈，为花酒宴，虽夜不怠。一日，有请者曰：「郡南去十里，有郑氏亭。亭起苑中，真尘外境也。愿偕去。」闻其说，喜甚。遂与俱南出十里，得郑氏亭。当空巍巍，巍然四峙，门用花辟，砌用烟矗。</div>
<div>　　望之，不暇他视，真所谓尘外境也。使人揖入。既入，见亭上有神仙十数，皆极色也，凝立若仁，半掉云袂，飘飘然。其侍立左右者，亦十数，纹绣杳渺，殆不可识。有一人望而语曰：「韦进士来。」命左右请上亭，斜栏层曲，既上，且拜。群仙喜曰：「君不闻刘阮事乎？今日亦如是。愿奉一醉，将尽春色。君以为何如？」谢曰：「不意今日得为刘阮，幸何甚哉。然则次为何所，女郎又何为者，愿一闻知。」群仙曰：「我玉清之女也，居于此久矣。此乃玉清宫也。向闻君为下第进士，寓游至此，将以一言奉请，又惧君子不顾，且贻其辱，是人假郑氏之亭以命君，果副吾志。虽然，此仙府也。虽云不可滞，世间人君居之，固无损耳。幸不以为疑。」即命酒乐宴亭中，丝竹尽举，飘然泠泠，凌云越冥，不为人间声曲。酒既酣，群仙曰：「吾闻唐天子尚神仙，吾有新乐一曲，曰《紫云》，愿授圣王。君，唐人也。为吾传之，一进可乎？」曰： 「一儒也。在长安中，徒为区区于尘土间。望天子门，且不可见之，又非知音者，曷能致是？」群仙曰：「君既不能，吾将以梦传于天子可也。」又曰：「吾有三宝，将以赠君，能使君富敌王侯，君其受之。」乃命左右，取其宝。始出一杯，其色碧而光润洞彻。顾谓曰「碧瑶杯」也，又出一枕，似玉微红，麸枕也。又出一小函，其色紫，亦似玉，而莹彻则过之。曰「紫玉函」也，已而皆授。拜谢别去。行未及一里，回望其亭，茫然无有。</div>
<div>　　异之，亦竟不知何所也。遂挈其宝还长安。</div>
<div>　　是年下第，东游广陵。因以其宝，集于广陵市。有胡人见而拜曰：「此天下奇宝也。虽千万年，人无得者。君何德而有？」</div>
<div>　　以告之。因问曰：「此何宝乎？」曰：「乃玉清三宝也。」遂以数千万为值而易之。</div>
<div>　　由是建甲第，居广陵中为豪士，竟卒于白衣也。</div>
<div>&nbsp;</div>
<div>　　宝母</div>
<div>　　唐安史定后，有魏生者，少以勋戚，历任王宫，家财累万。然其交结不轨之徒，由是穷匮，为士旅所摈。因避乱，携妻入岭南数年，方宁后归。舟行虔州界，因暴雨后，登岸肆目。忽于砂碛中，见有地气冲上，直数十丈，从而寻之。石涧中，见石片，大如手掌，状似瓮片，又类玉，半青半赤，甚辨焉。生异之，取置箧中。及抵家，故旧荡尽，无财贿以求叙彔，假屋市肆。贾客胡人等多旧相识者，哀之，皆分以财帛。</div>
<div>　　尝因胡客，自为宝会，胡客法，每年一度，与乡人大会，各阅宝物。宝物多者，戴帽居上坐，其余以次分列。召生观焉。生怀石片与坐，不敢宣言。食讫，诸胡出宝。上坐者，出明珠四，其大，逾径寸余。胡皆起，稽首礼拜。其次以下所出者，或二或三，悉是宝。至生坐，诸胡咸笑，戏曰：「君亦有宝否？」生曰：「有之。」遂出所怀以示之，而自笑。三十余胡皆起，扶生于坐首，礼拜。生犹疑见谑，不胜惭悚。后知诚意，大惊。其老胡亦有泣者。众遂请市此宝。生大言索百万，众皆怒曰：「何轻辱此宝。」加至千万乃已。生潜问胡，胡云：「此国之宝。因乱失之，已经三十余年。我王求之，云『获者，拜国相，得厚偿』，岂止于数百万哉。」问其所用，则宝母也。王自海岸，设致之。一夕，明珠宝贝等，皆自聚，故名宝母也。生由是倍富于初。</div>
<div>&nbsp;</div>
<div>　　张牧</div>
<div>　　张牧过点苍山，拾一圆石，径寸，明于水晶。映月视之，则有绿树阴，阴下有一女子，坐绳床，观白兔捣药，兔不停忤，树叶若风动，女子亦时时以手拂鬓髻，或微笑。意其为娥也。一夕，召客看月，出以示之。忽跃入空中，明于月，不知所之。</div>
<div>&nbsp;</div>
<div>　　龙枕石</div>
<div>　　太仓玉万户苍野，为相国宗人。领兵巡海，泊舟山下。一小寺僧骇曰：「此非泊舟所，得无惧乎？」王疑僧厌客。又其地为港口，可避风。而是夜宴寝，益谓僧言虚也。旋登山顶，见古庙无人。庙后台际，石长二丈有余，阔厚皆尺余，明莹如水晶，照见内趺坐金观音，大奇之。问前僧曰：「此石谁主者？」僧曰：「无主。第石名龙枕，晴时，常见二龙枕卧其上，谓不泊者，恐不可犯耳。」王疑僧吓己，又恃力众，竟运至舟。大喜，少顷，黑云四起，微见风雷。而港口山自攒合，数十舟碎如□压，溺死者数十人。王与众竭蹷奔山，乃得免。愧见前憎。及访山巅，石依旧在焉。</div>
<div>&nbsp;</div>
<div>　　上清童子</div>
<div>　　唐贞元中，岑文本尝于山亭避暑。忽有叩山亭院门者，云：「上清童子元宝。」文本纳之。仪质爽迈，衣服纤异，冠青圆角，履青圆头，衣服轻细如雾，曰：「仆，生自汉，本于吴。已得不凝滞之道，遂为吴王进入汉帝。汉帝有事，拥遏教化，不得者无不相问。仆尝以方圆行下，皆得通畅，由是自着。文武二帝，迄今至哀帝，皆相眷。王莽作乱，方出外方，所至皆沐人怜爱。自汉成帝时，遂厌人间，乃尸解而去。或秦或楚，不常厥居。闻公好道，故此相谒耳。」文本诘以汉、魏、齐、梁间君王社稷之事，了了如目睹。因言史传间，屈者、虚者亦甚多。文本曰：「冠帔，何制度之异？」对曰：「夫道，在于方圆之中。仆外服圆而心方正，相时之仪也。」又问曰：「衣服皆轻细何？」对曰：「此是上清五铢服。」又问曰：「比闻六铢者，天人衣何五铢之异？」对曰：「尤细者，则五铢也。」谈论不觉日晚，乃别去。才出门，而忽不见。</div>
<div>　　文本知是异人，后令人潜送。诣其所止，出山亭门，东行数步，于院墙下，瞥然而没。文本命工掘之三尺，得一古墓。墓中无余物，惟得古钱一枚。文本方悟：上清童子，是青铜；名元宝，钱之文也；外圆心方，钱之状也；青衣，铜衣也；五铢服，亦钱之文也；汉时生于吴，是汉朝铸五铢钱于吴土也。文本得之，而钱帛日盛，后官至中书令。十余年，忽失古钱所在，而文本遂薨。</div>
<div>&nbsp;</div>
<div>　　聚宝竹</div>
<div>　　温州巨商张愿，世为海贾。往来数十年，未尝失。时绍兴七年，因涉大洋，遭风漂船，不知所届。经五六日，得一山，修竹戛云，弥望极目，乃登岸伐十竿，拟为篙棹之用。方毕事，见白衣翁云：「此非汝所当留，宜急回，不可缓也。」篙师叩首白曰：「某辈已迷失路，将葬鱼腹，仙翁幸教归途。」翁指东南，得还。</div>
<div>　　十竹已杂用其九。临岸有倭客及昆仑奴，望桅樯拊膺大叫「可惜」者，不绝口。既泊，众凝涕船内，见一竹尚存，争欲求买。曰：「吾不论价，愿索钱二千缗。」众齐声欢答，即就近取钱以偿。愿曰：「此必定至宝也，非五千绢不可。」昆仑奴尤喜，如其数，辇钱授之，而后立约。约定，愿问之，曰：「此竹既成交易，不可反侮。然我实不识为何宝，而汝曹竞欲售，盍为我言之？」对曰：「此乃宝伽山聚宝竹。每立竿于巨浸中，则诸宝不彩而聚，吾毕世寻求，视鲸波滔天如平地。然但知其名，未尝获睹也，虽累千万价，亦所不惜。尔奚知之。」愿乃嗟叹而去。</div>
<div>&nbsp;</div>
<div>　　龟宝</div>
<div>　　徐太尉彦若之，赴广南，将渡小海，有随军于海浅濑中，得一小琉璃瓶，大如婴儿之拳。内有一小龟，长可寸许，往来旋转其间，略不停止。瓶口仅如钱，不知所人之由也。因取而藏之。是夕，忽觉舟重，而且欹，有危覆之状，亟起视之，乃有众龟，千万层叠，就船而上。彦大惧，急取瓶投诸海，众龟遂散。既而以告胡人，胡人曰：「此所谓龟宝也，希世之灵物。若得而藏诸家，何虑宝藏之不丰哉。」　　</div>
<div>&nbsp;</div>
<div>　　波斯人</div>
<div>　　昔波斯人来闽，相古墓，有宝气，乃谒墓邻以钱数万，墓邻不许。波斯曰：「此墓已无主五百年矣。」墓邻始受钱。波斯发之，见棺中惟存一心，坚如石。锯开有佳山水，青碧如画，旁有一女，靓妆凴栏凝睇，益此女有爱山水癖，朝夕玩望，吞吐清气，故能融结如此。</div>
<div>&nbsp;</div>
<div>　　陆传</div>
<div>　　吴郡陆，家于长城，世以明经仕。自幼嗜面为食，食愈多而质愈瘦。及长，从本军贡于礼部。既下第，遂为生太学中。后数月，有胡人数辈，携酒食，诣其门。既坐，顾谓曰：「吾，南越人，生长蛮貊。闻唐天子罗天下英俊，且欲以文化动四夷，故我航海梯山来中华，将观太学文物之光。惟吾子峨焉其冠，焉其，庄然其容，肃然其仪，真唐朝儒生也，我故愿与子交欢。」谢曰：「幸得籍，名于太学，然无他才能、何足下见爱深也？」于是，相与欢宴，酪酊而去。信士也，以为群胡不敢欺。</div>
<div>　　旬余，群胡又至。持金缯为寿，始疑其有他，即固拒之。胡人曰：「吾子居长安中，惶惶然有饥寒色，故持金缯，为子一日仆之费。所以交吾子欢耳，无有他渎，幸勿疑也。」　　</div>
<div>　　不得已，受金缯。及胡人去，太学中诸生闻之，偕来谓曰：「彼胡率爱利，不顾其身，争盐菜之微，尚致相贼杀者，宁肯弃金缯为子寿乎？且太学中诸生甚多，何为独厚君耶，是必有故，君宜匿身郊野间，以避之也。」　　　</div>
<div>　　遂侨居渭上，杜门不出。仅月余，群胡又诣其门，大惊。胡人喜曰；「比君在太学中，我未得尽言。今君退居郊野，果吾心也。」既坐，胡人挈手而言曰：「我之来，非偶然也，盖有求君耳。幸望诺之。且我所祈，于君，固无害；于我，则大惠也。」曰：「谨受教。」胡人曰：「吾子好食面乎？」曰：「有之。」曰：「食面者非君也，乃君腹中一虫耳。今我欲以一粒药进君，君饵之，当吐出虫，则我以厚价从君易之，其可乎？」　　</div>
<div>　　曰：「若诚有之，又安有不可耶？」已而，胡人出一粒药，其色光紫，命饵之。有顷，遂吐出一虫，长二寸许，色青，状如蛙。胡人曰：「此名消面虫，实天下之奇宝也。」曰：「何以识之？」胡人曰：「吾每旦，见宝气亘天在大学中，故我辈得以谒君。然自一月余，清旦望之，见其气移于渭水上，果君迁居焉。此虫禀天地中和之气而结，故好食面。盖以麦自秋始种，至来年夏季成实，受天地四时之全气，故嗜其味焉。君宜以面食之，可见矣。」即以面斗余致其前，虫乃食之，立尽。又问曰：「此虫所用也？」胡人曰：「夫天下之奇宝，但禀中和之气，此虫乃中和之粹也。执其本而取其未，其远乎哉。」既而以筒盛虫，又以金函扃之，命置于寝室，谓曰：「明日当即来。」及明旦，胡人以十两重辇金玉绢帛，约数万，献于。共持金函而去。</div>
<div>　　自此大富，致园屋，为治生具，日食粱肉，衣鲜衣，游于长安中，号豪士。仅岁余，群胡又来，谓曰：「吾子能与我偕游海中乎？我欲探海中之奇宝，以耀天下，而吾子岂非好奇之士耶？」既以甚富，素用闲逸自遂，即与群胡俱至海上。胡人结宇而居，于是置油膏于银鼎中，构火其下，投虫于鼎中，炼之七日不绝燎。忽有一童，分发，衣青襦，自海水中出，捧白盘。盘中有径寸珠甚多，来献胡人。胡人大声叱之，其童色惧，捧盘而去。仅食顷，又有一玉女，貌极冶，衣露绡之衣，佩玉珠，翩翩自海中而出，捧紫玉盘，中有大珠数十，来献胡人。胡人骂之，玉女捧盘而去。俄有一仙人，戴碧瑶冠，衣紫霞衣，捧绛帕籍盘，中有一珠，径二寸许，奇光泛彩，照数十步，仙人以献胡人，胡人笑而受之，喜谓曰：「至宝来矣。」即命绝燎，自鼎中收虫，置金函中。其虫虽炼之且久，而跳跃如初。胡人吞其珠，谓曰：「子随我入海中，慎无惧。」　</div>
<div>　　即执胡人佩带，从而入焉。其海水皆豁开十步，鳞甲之族皆辟易回避去，游龙宫，入鲛室，珍珠怪宝任意所择。才一夕，而获甚多。胡人谓曰：「此可以致亿万之富矣。」已而，又以珍具数品遗于。　</div>
<div>　　售于南越，得金千镒，由是益富。后竟不仕，老于闽越中。</div>
<div>&nbsp;</div></p>
<p>
<p>&nbsp;魏沂</p>
<div>　　越魏沂居近天台。一日，过赤城，仰瀑布，因而彩草实，备药饵，遂深入焉。迨晚，至一林下，见一老叟，红中素服，曳杖而行，有自得意。沂进揖曰：「山深路迷，晚无所之，敢问老丈，此处有旅店乎？」叟曰：「山中安得旅店，老夫敝室甚迩，愿赐光临何如？」沂闻之，欣然从行。穿林涉涧，入一茅屋，藤床石凳，甚整洁焉。茶毕，出豆饭，共沂食之。沂见壁上有轴，轴上有诗。诗云：</div>
<div>　　养就丹砂寿算绵，鸡群独出势昂然。</div>
<div>　　数声唳月归三岛，几度乘风上九天。</div>
<div>　　长夜听琴来蕙帐，清晨觅食在芝田。</div>
<div>　　自从华表归来后，沧海桑田几变迁。</div>
<div>　　沂读未毕，叟笑曰：「此老夫之自赞也。」沂不喻，止宿其屋。翌日辞归，叟携手送至旧路而别，曰：「君行宜珍重，勿轻回顾。」沂乃缓行，数步而窃回视之，见叟忽然化为白鹤，腾空而去。始忆诗赞为鹤焉。</div>
<div>&nbsp;</div>
<div>　　陶必行</div>
<div>　　陶必行，江湖之逸士也。一日，放舟洞庭，泊于群山之下。是夜月色皎洁，必行豁然吟一绝曰：</div>
<div>　　一湖烟水绿于罗，藻凉风起白波。</div>
<div>　　是处扁舟归去晚，满篷豪兴月明多。</div>
<div>　　吟间，闻岸上笑语声。视之，乃二女子，容色绝美，衣裳甚腴，相与吟诗于沙诸。一锦衣者吟曰：</div>
<div>　　采采珍禽世罕俦，天生匹偶得风流。</div>
<div>　　丹心不改常同旧，翠羽相辉每共游。</div>
<div>　　齐瓦对眠金殿晚，点沙双蹲玉田秋。</div>
<div>　　此生莫遣轻离别，交颈成双到白头。</div>
<div>　　一素衣者吟曰：</div>
<div>　　同盟三五共优游，镇日清闲得自由。</div>
<div>　　片雪晴飞红蓼晚，玉衣寒映碧波秋。</div>
<div>　　相亲相近来还去，无束无拘没又浮。</div>
<div>　　岁暮江湖谁是侣，忘机长伴钓鱼舟。</div>
<div>　　必行登岸趋之，二女亦不骇走，乃徐言曰：「先生遨游江湖，曾识妾二人否？」必行曰：「不识。」锦衣者曰：「妾杨氏，此素衣妹欧氏也。」必行曰：「然则何以夜行？」女曰：「妾辈生长于斯。就此玩月博笑耳。」必行挑曰：「予舟中无人，肯过访否？」女欣然从之。乃携手登舟，酌于篷下，极其戏滤。已而就寝，两情甚浓。必行喜而吟曰：「倚翠偎红情最奇，巫山黯黯雨云迷。」二女同声和曰：「风流好似偷香蝶，才过东来又向西。」　　</div>
<div>　　天将曙，二女急起，跃舟涉波而去。必行但见一鸳鸯，一白鸥也。</div>
<div>&nbsp;</div>
<div>　　陈元善</div>
<div>　　苏州娄门陈元善，情度潇洒，尤好奉道，常学请仙召将诸术，自称洞真。往来嘉定诸大家，尝寓谈氏。谈氏有一鸡，畜十八年矣。一日，元善与主人语，鸡自庭中飞至其前，舒翅伸颈，遂死于地。</div>
<div>　　夜睡书房中，有女子款门笑而入，自称「主人之女，慕君旷达，故来相就。」元善视之，姿色妍丽。问其年，曰「十八矣」。遂留与狎。自是晨往暮来。尝自言属鸡。陈元善所至，女辄随之。每来，元善遂觉昏沉如梦，去则洒然。如是岁余。元善亦疑之，以语谈氏。主人惊曰：「吾家安有此女，是必祟也。且彼云年十八而属鸡，以今岁计之，生肖不合。独吾家所畜鸡，其年十八，得无是乎？」乃用法水符咒以辟之，女来如故。密藏符于怀袖，女辄怒曰：「尔乃疑我！」手反覆扑之，俟符坠地，则夺去。或教以《周易》置裹肚中。女至，扑之再三，终不堕，乃去。</div>
<div>　　一夕与数友同宿。数友相戒无睡，以觇其来。忽闻元善梦中有声，视之，见有物凭床，如交合者。讯元善，则遗精矣。众乃大噪逐之。见帐顶一黑团，作鸡声飞去。元善乃结坛，召术士遣之。女来谢曰：「无逐我，我数日将往无锡托生矣。汝送我不可至井亭，惧为井神所收。当送我于野地耳。」如其言，以符水祭物送城外数里荒僻处，自是遂绝。</div>
<div>&nbsp;</div>
<div>　　令史妻</div>
<div>　　唐开元中，户部令史妻有色，得魅疾。家有骏马，恒倍刍秣，而瘦劣愈甚。令史疑之。邻舍胡人，术士也。曰：「马行百里犹倦，况夜夜行千里余乎。」令史益疑。隐身密察，见妻起靓妆，令婢鞍马，临阶御之。婢骑扫帚随后，乘空而去。始大骇，谓胡曰：「信魅疾矣，奈何？」胡令再伺之。</div>
<div>　　一夕，令史在堂前幕中，妻还，问婢：「何以有生人气？」婢即以扫帚烛火，遍燃堂庑，令史狼狈入堂大瓮中。须臾复往。婢已烧扫帚，无可骑，仓卒间遂骑大瓮而行。令史在瓮中，惧不敢动。须臾至一处，是山顶林间。供帐幕，宴席甚盛，群饮者七八辈，各有匹偶。宴饮洽昵，良久方散。妻既上马，婢将骑瓮，惊云：「瓮中有人！」妻醉，婢亦醉，推令史出瓮。令史不敢言，妻婢亦不知令史也，仍骑瓮而去。</div>
<div>　　及明，四顾无人，但余烟烬而已。乃寻径路，崎岖约数千里，行乞数月而归。妻惊问之，令史以他事远出答之，言不泄而阴谋之胡人。胡曰：「魅已成。伺其再去，可遽缚取，火焚之。」如其言，则闻空中乞命不已。顷之，有苍鹤堕火中焚死。妻疾愈。</div>
<div>&nbsp;</div>
<div>　　京师女</div>
<div>　　京师有民家女，为阴鬼所侵，夕昏朝爽，恒若酗宴。父母延医巫治之，经年不除。乃召朝天宫道士建醮。其女出礼神，道士问：「姐姐见此物作何形？」女曰：「戴赤冠，衣白衣，而腰有赤带，足着褐皮靴。每来，作叩齿声。旦去如飞。问其家所在，但笑而不答。」女退，道士相与论究。俄而群鸡出于庭中，一白而雄者，腰毛赤色，昂昂独立，约重七八斤，盖其女之过关鸡也。道士想像其形，指之而笑曰：「夜与处女为欢者，非汝也耶？」鸡正立凝视，若嗔其言。众告主人曰：「必此物耳。」主人亦悟曰：「此鸡已十二年矣。因其每日上屋、不食，至暮乃下，又不入埘，心窃怪焉。今其然乎。」遂呼童烹之以祭。其夕，女见此怪浴血而至，曰：「我已为汝父害，永不复欢好矣。」连泪言别，女为惨然。明起，神爽复旧。</div>
<div>&nbsp;</div>
<div>　　刘潜女</div>
<div>　　陇右刘潜家富，惟一女美，家养一鹦鹉，能言，此女每日与之言话，后得佛经一卷，鹦鹉念之，或有差误，女必正之。每念此经，女必焚香。忽一日，鹦鹉谓女曰：「开我笼，尔自居之，我当飞去。」女曰：「何谓也？」鹦鹉曰：「人不识尔，我固识尔。尔本与我同偶。尔既托化刘家，今须却还本族，元怪我言。」女惊白于父母。父母遂放鹦鹉飞去，日夜监守其女。后三日，女无故而死。父母惊哭不已。忽见一白鹦鹉，从尸中飞出而去。</div>
<div>&nbsp;</div>
<div>　　蚍蜉王传</div>
<div>　　有徐玄之者，自浙东迁于吴，于立义里居。其宅素有凶怪，玄之利其花木珍异，乃营之。</div>
<div>　　月余，夜读书，见武士数百骑，升自床之西南隅，于花坛上置缯缴，纵兵大猎，飞禽走兽，不可胜计。猎讫，有旌旗豹纛，并导骑数百，又自外入至西北隅。有带剑操斧，手执槌镬者，凡数百。挈幄幕帘榻、盘碟鼎筐者，又数百。负器盛陆海之珍味者，又数百。道路往返，奔走探侦者，又数百。玄之熟视转分明。至中军，有错彩信旗，拥帻帧紫衣者，侍从数千。至案之右，有大铁冠执钺前宣言曰：「殿下将欲观渔于紫石潭。其先锋后军及甲士执戈朝勿从。」于是赤帻者下马，与左右数百，升玄之石砚之上，北设红拂庐帐，俄尔。盘榻、幄幕、歌宴、客席毕备。宾旅数十辈，绯紫红绿。执签竽萧管者又数十辈，更歌迭舞，俳优之目，不可尽记。酒数巡上，客有酒容。赤帻顾其左右曰：「索渔具。」复有扯纲网笼罩之类凡数百，齐入砚中。未顷，获小鱼数百千头。赤帻谓诸客曰：「予请为渭滨之业以乐宾。」乃持钧于砚中之南滩，众乐徒歌《春波引》，曲未终，获鲂鲤鳜百余。遽命操促膳，凡数十味，皆馨香不可言。金石丝竹，訇铿齐奏。酒至，赤帻者持杯顾玄之，而谓众宾曰：「吾不习周公礼，不读孔氏书，而贵居王位。今此儒发鬓焦秃，饥色可掬，虽孜孜屹屹，而又奚为。肯折节为吾下卿，亦得陪今日之宴。」玄之忽乃以书卷蒙之，执烛以，一无所见。</div>
<div>　　玄之舍卷而寝。方寐间，见披坚执锐者数千骑，自西牖下，分行布伍，号令而至。玄之惊呼仆夫，数骑已至床前。乃宣言曰：「蚍蜉王子猎于羊林之泽，钓于紫石之潭，玄之庸奴，遽自迫胁，士卒溃乱，宫车震惊。既无高共临危之心，须有晋文还国之伐。付大将军龚（ ）灯追过。」宣讫，以白练系玄之颈，甲士数千罗曳而去，其行迅疾。倏忽加入一城门，观者架扃叠足，凡五六里。又行数里，见子城，入城，有宫阙甚丽。玄之至阶下，有赤衣冠者唱言：「追徐玄之至！」蚍蜉王大怒曰：「服儒服，读儒书，不修前言往行，而敢肆勇凌上。付三事已下议。」乃释缚，引入会议堂。见紫衣冠者十人，玄之遍拜，皆目踞受。所陈设之类，尤炳焕于人间。是时王于以惊恐入心，厥疾弥甚。三事已下议请置肉刑。议状未下，太史令马知玄进状论曰：「伏以王子自不遵轨法，游佚失度，视险如砥，自贻震惊。徐玄之性气不回，博识非浅，况修天爵，难以妖诬。今大王不能度己，反恣胸臆，信彼多士，欲害哲人。窃见云物频兴，怪屡作；市言讹，众情惊疑。昔者秦射巨鱼而衰，殷格猛兽而灭。今大王欲害非类，是蹑殷秦，但恐季世之端自此而起。」王览疏大怒，斩太史马知玄于国门，以令妖言者。是时大雨暴至。草泽臣慰飞上疏曰：「臣闻纵盘游、恣渔猎者位必亡；罪贤臣、戮忠谠者国必丧。伏以王子猎患于绝境，铸祸于幽泉。信任幻徒，荧惑儒士。丧履之戚，所谓自贻。今大王不究湛游之非，反听诡随之议。况知玄是一国之元老，实大朝之世臣。是宜彩其谋，匡此颠仆。全身或止于一谏，犯上未伤于一言；肝胆方期于毕呈，身首俄惊于异处。臣窃见兵书云：『无云而雨者天泣。 』今直臣就戮，而天为泣焉。伏恐比干不恨死于当时，知玄恨死于今日。大王又不贷玄之峻法，欲正名于肉刑，是抉眼而观越兵，又在今日。昔者虞以官之奇言为谬，卒并于晋公；吴以伍子胥见为非，果灭于勾践。非敢自周秦悉数，累黩聪明；窃愿以尘埃之卑，少益嵩岳。」王得疏，即拜飞为谏议大夫，追赠太史马知玄为安国大将军，以其子为太史令，赙布帛五百段，米粟各三百 。某徐玄之待后进止。于是诣官门进表曰：「伏奉恩制云：『马知玄有殷王于比干之忠贞，有魏中尉辛毗之谏诤。而我亟以用己，昧于知人。焚栋梁于将立大厦之晨，碎舟揖于方济巨川之日。由我不德，致彼非辜。是宜褒赠其亡，赏延于后者。』宸翰忽临，载惊载惧，叩头断号，回心止泣。伏以臣先父臣知玄，学究天人，艺穷历数，因通玄鉴，得居圣朝。当大王彩刍荛之晨，是臣父展嘉谟之日。逆耳之言难听，惊心之说易诛。今蒙恩泽旁临，照此非罪。鸿恩沾洒，犹惊已散之精魂；好爵弥缝，难续不全之腰领。今臣岂可因亡父之诛戮，冒国家之崇荣。报平王既非本心，效怕禹亦非素志。况今天图将变，历数堪忧。伏乞斥臣遐方，免逢丧乱。」王览疏不悦，乃退寝于候雨殿。既寤，宴百执事于凌云台，曰：「朕有嘉梦，能晓之使我心洗然而亮者，赐爵一级。」群臣有司，皆顿首敬听。王曰：「吾梦上帝云：『助尔金，开尔国，展尔疆土，洎南自北，赤玉洎石，以答尔德。』卿等以为如何？」群臣皆拜舞称贺曰：「启邻国之庆也。」飞曰：「大不祥，何庆之有！」王曰：「何谓其然？」熨飞曰：「大王逼胁生人，滞留幽穴，锡兹咎梦，由天怒焉。夫助金者，锄也；开国者，辟也；展疆土者，分裂也；赤玉泊石，与火俱焚也。得非玄之锄吾土，攻吾国，纵火南北，以答系颈之辱乎？」王于是赦玄之之罪，戮方术之徒，自坏其宫以禳厥梦。又以安车送玄之归。才及榻，玄之梦觉，汗流浃洽。</div>
<div>　　既明，乃召家童，于西牖掘地五尺余，得蚁穴如三石缶。因纵火焚之，靡有于遗。自此宅不复凶矣。</div>
<div>&nbsp;</div>
<div>　　木师古</div>
<div>　　贞元初，游士木师古，行金陵村落，投古精舍，僧乃送一陋室。师古怒责僧。僧曰：「诚非敢慢也，实因客厅向有妖怪，三十年内，伤三十人矣。是以不敢。」师古不允。僧不得已，令启户洒扫，内之。师古亦自惶惑。遂取箧中便手刀一口，置于床头。寝至二更，忽觉增寒，漂沸风冷，如有扇焉。师古乃抽刀一挥，状如中物，堕声床左。寝至四更，前扇又至，师古亦挥刀如故。僧及侧近天明叩户，师古乃朗言告之。僧徒视床左，则二死蝙蝠也。翅长一尺八寸，珠眼圆大，爪银色。按《神异秘经法》云：「百岁蝙幅，于人口上，服人精气，以求长生。至三百岁，能化人形，飞游诸天。」今据师古能制，神力犹浅，尚且杀人。毙之不亦宜乎。</div>
<div>&nbsp;</div>
<div>　　科斗郎君</div>
<div>　　隋炀帝征辽，十二军尽没，总管（来护）坐法受戮。炀帝欲尽诛其家，子君绰忧惧，与秀才罗巡、罗逖、李万进结为奔友，共亡命。至海州，夜黑迷路，路旁有灯火，因与共趋之。叩门，有一苍头迎拜曰：「此是科斗郎君，姓威，即当府秀才也。」遂启门秉烛，引客入。床塌茵褥甚备，主人辞彩朗然，文辩纷错。自通姓名威污蠖，曰：「污蠖忝以本州乡试，得与足下同声。清宵良会，殊是欣愿。」即命酒洽坐，渐至酣畅，谈谑交至，众所不能及。君绰颇不能平，欲挫之无计，因举觞曰：「请起一令，以座中姓名双声者罚。」乃曰「威污蠖」，众皆柑手大笑，以为得言。污蠖改令曰：「以座中人姓为歌声，自二字至三字。」令曰「罗李、罗来李」。罗巡曰：「君声足比云龙，何玉名之自贬耶？」污蠖曰：「仆久为主司所屈，既后于群士，何异尺蠖于污池乎。」巡曰： 「君何氏族？」污蠖曰：「我本出于齐威王，亦犹桓丁之类耳。」既蜗儿举方丈盘至，水陆珍羞，无有不备。君绰等及仆□元不饱饫。夜阑彻烛，连榻而寝。</div>
<div>　　迟明叙别，恨怅俱不自胜。君绰等行数里，犹念污蠖，复来昨所，了无人居。惟污池边有大，长数尺。又有鳃螺，皆大异常。方知污蠖及二竖，皆此物也。各呕吐不已，出青泥及污水数升。</div>
<div>&nbsp;</div>
<div>　　石宪</div>
<div>　　长庆二年夏，太原石宪尝商于代北，往雁门关，中途暑盛，但大木下。忽见一僧，蜂目褐衲，谓宪曰：「我庐于五台山之南，有穷林积水，出尘俗甚远，实群憎清暑之地。可偕我游乎？」宪遂与西去。数里，果有穷林积水，群僧在水中。宪怪而问之，僧曰：「此玄阴池。我徒浴于中，以荡炎燠。」引宪环池行。宪独怪群僧在水中，服饰森然，其状貌又无一异者。日暮，僧曰：「可听吾徒之梵音也。」于是宪立池上，群僧即于水中合声而噪。少顷，僧挈手曰：「可与我偕浴于池，慎无畏也。」宪随僧入池，忽觉一身尽冷，噤而战。由是惊悟，因亟趋于大木下。衣湿寒栗，抵宿村舍。</div>
<div>　　明日，往寻之，果有玄阴池，穷林积水，其蛙甚多。宪曰：「此能易形以惑人，岂非怪乎。」乃尽杀之而去。</div>
<div>&nbsp;</div>
<div>　　蝎魔</div>
<div>　　西安有蝎魔寺，塑大蝎于栋间。相传国初有女子，素不慧。病死复生，遂明敏，以文史知名。时有布政适丧偶，娶之。后布政方视事，使阍人入谒夫人。夫人不应，但见老蝎大如车轮，卧于榻。阍出以白，布政怒叱之。阍请曰：「他日相公下堂，愿无发声，必可见也。」如其言，果见老蝎伏榻上，展转间，又成好女子矣。是夕人定，乃出拜灯下曰：「妾本蝎魔。所以夤缘见公者，非敢为幻惑，欲有求耳。公不终拒，乃也输情。」许之。乃曰：「我昔为魔，得罪冥道，赖观音大士救拔免死。因假女尸为人，获侍左右。觊公建一像宇，以报大士之德耳。今丑迹已彰，幸公哀怜。」布政颔之，女子遂隐。他日命司建寺，至今存焉。</div>
<div>&nbsp;</div>
<div>　　王双</div>
<div>　　宋文帝元嘉初，盂州王双，忽不欲见明。常取水沃地，覆以菰，荐席眠焉。恒称：「有女着青裙白，来就寝。」荐下常历历有声。发之，有青色白缨（颈）蚯蚓，长二尺许。</div>
<div>&nbsp;</div>
<div>　　朱诞给使</div>
<div>　　淮南朱诞，字永长，吴孙皓时，为建安太守。有给使疑妻为人所奸者，隐身穿壁窥之，见妻遥瞻树上笑语。给使仰视树上，有青衣少年人。给使射之，化为鸣蝉，其大如箕，翔然飞去。给使怪其故。</div>
<div>　　后又见二儿于陌上相语曰：「何以久不见兄？」答曰：「为人所射，病耳。赖朱府君梁上膏以敷之，然后得愈。」给使乃白诞曰：「人盗君膏药，颇知之否？」诞曰：「吾膏久致梁上，人安盗之。」给使请诞视之。视之封如故。给使曰：「试开之。」则膏已去过半，掊刮趾迹存焉。诞奇而问之，给使具告。自是树间之人亦绝迹矣。</div>
<div>&nbsp;</div>
<div>　　瘦腰郎君</div>
<div>　　天宝中，桃源女子足甚小，因呼名吴寸趾。夜恒梦与书生合。问其姓氏，曰：「仆瘦腰郎君也。」始而梦，久之若非梦矣。一日昼寝，书生忽入帐，既合而去，出户渐小，化蜂飞入花丛中。女取而养之。自后恒引蜜蜂至，甚众。后女家竟以作蜜，富甲里中。</div></p>
<p>
<p>&nbsp;山庄夜怪彔</p>
<div>　　大中年，有宁菌秀才，假大僚庄于南山下。栋宇半坏，墙垣又缺。因夜风清月朗，吟咏庭际。俄闻叩门声，称「桃林班特处士相访」。菌启门，睹处士形质瑰玮，言词廓落，曰：「某田野之士，力耕之徒。向畎亩而辛勤，与农夫而齐类。巢居侧近。睹风月皎洁，闻君吟讽，故来奉谒。」菌曰：「某山居甚僻，农具为邻；蓬荜既深，轮蹄罕至。幸此见访，颇慰羁怀。愿闻处士之业如何。」特曰：「某年少时，兄弟竟生头角。每读《春秋》，至颖考叔挟辕以走，恨不得佐助其间。读《史记》至田单破燕之计，恨不得奋击其间。读《东汉》至光武新野之战，恨不得腾跃其间。此三事快意，俱不能逢，但恨恨耳。今则老倒，又无嗣子，空怀舐犊之悲耳。又慕徐孺子吊郭林宗言曰：『生刍一束，其人如玉。』其人加玉，即不敢当；生刍一束，堪令讽咏。」　　</div>
<div>　　俄闻人叩门曰：「南山班寅将军奉谒。」菌遂延入。气貌严耸，旨趣刚猛。及二班相见，亦甚慰意。寅曰：「老兄知得姓之根本否？」特曰：「昔吴太伯逃荆蛮，断发文身，因兹遂有班姓。」寅曰：「老兄大妄，殊不知根本。且班氏出自斗谷于菟，有文班之象，因以命姓。远祖姑婕妤好辞章，大有称于汉，皆有传于史。其后英杰间生，蝉联不绝。后汉有班超，立功万里外，封定远侯。某为虎贲中郎将，官在武班。因有过窜于山林，昼伏夜游，露迹隐形，但偷生耳。适闻松吹月高，墙外闲步，闻君吟咏，因来追谒。况遇当家，尤增慰悦。」寅因睹棋局在床，谓特曰：「愿接老兄一局。」特遂欣然为之。良久未有胜负。菌玩之，教特一两着。寅曰：「主人莫是高手否？」菌曰：「若管中窥豹，时见一斑两斑。」寅笑曰：「大有微机，真一发两豹。」遂倾菌壶请饮。及罢局，而饮数巡。寅请备脯修以送酒，菌出鹿脯，寅啮决，须臾而尽。特即不如。茵诘曰：「何故不食？」特曰：「无上齿，不能咀嚼故也。」　　</div>
<div>　　数巡后，二班使酒作剧，言语纷。特曰：「弟倚爪牙之士，而苦相凌耶！」寅曰：「老凭轼之士，苦相低何也！」特曰：「弟夸猛毅之躯，若值人如卞庄子，子当为粉矣。」寅曰：「兄夸壮勇之力，若值人如庖丁，当碎头皮耳。」菌前有削脯刀，长尺余。菌怒而言曰：「吾有尺刀在是，二客不得喧竞，但旦饮酒，勿喧也。」二客怀悚久之。特举曹植诗曰：「『萁在釜下燃，豆在釜中位』，此一联甚不恶。」寅曰：「鄙诗云：『鹊鸠树上鸣，意在麻子地。』 」俱大笑。菌曰：「无多言，各请赋诗一章。」菌曰：</div>
<div>　　晓读云水静，夜吟山月高。</div>
<div>　　焉能履虎尾，岂用学牛刀。</div>
<div>　　寅继之曰：</div>
<div>　　但得居林啸，焉能当路蹲。</div>
<div>　　渡河何所适，终是怯刘琨。</div>
<div>　　特曰：</div>
<div>　　无非怜宁戚，终是怯庖丁。</div>
<div>　　若遇龚为守，蹄向北溟。</div>
<div>　　菌览之曰：「大是奇才。」寅见菌称特奇才，大怒，拂衣而起曰：「宁生何党此辈。自古只有班马之才，岂有班牛之才。且我生三日，便欲噬人。此人况偷我姓氏。但未能共语者，盖恶伤其类耳。」遂曰：「终不能摇尾于君门下。」乃长揖而去。特亦怒曰：「古人重者白眉，君今白额，岂复有人延誉耶！何相怒如斯。」特遂告辞。</div>
<div>　　及明，视其门外，惟虎迹牛踪而已。宁生方悟。寻之数百步，人家废庄内，有一老瘦牛卧，而犹带酒气。虎即入山。菌后更不居此而归京。</div>
<div>&nbsp;</div>
<div>　　陈丰</div>
<div>　　成化年，长乐士人陈丰，独坐山斋。梁上忽坠二鼠相斗。</div>
<div>　　俄化两老翁，长可五六寸，对坐剧谈，声如小儿。合复为鼠，分复为老翁，回此者四三遍。既而由两而四，由四而八，由八而十六，合坐共饮。中有两女子歌舞劝酬。其歌词曰：　　　</div>
<div>　　天地小如喉，红轮自吞吐。</div>
<div>　　多少世间人，都被红轮误。　　　</div>
<div>　　又歌曰：　　　</div>
<div>　　去去去，此中不是侬住处。</div>
<div>　　侬住三十三天天外天，玉皇为侬养男女。　　　</div>
<div>　　酒既阑，乃合为一大鼠，向士人供揖而去。</div>
<div>&nbsp;</div>
<div>　　淮南猎者</div>
<div>　　<a href="https://www.mingqingxiaoshuo.com/renwu/zhangjing/" target="_blank" class="infotextkey">张景</a>伯之为和州也，州有猎者，常逐兽山中。忽有群象来，围猎者，令不得去。一大象独前，鼻绞猎夫，置之于背。猎夫刀仗坠地，象皆衔送还之。驮猎夫入深山。经五六十里，有大盘石，石际无他物，尽象之皮骨血肉存焉。猎夫私念曰：「得无于此啖我乎。」象仍驮过之，至五十步外，有大松树。象以背依树，猎夫因得登木焉。弓坠于地，象又鼻取仰送之，猎夫深怪其故。象亦驰去。俄而一青兽，自树南细草中出，毳衣，爪牙可畏，其大如室，电目雷音，来止盘石，若有所待。有顷，一小象自北而来，遥见之，俯伏膝行，既至，恐栗战惧。兽手取之，投于空中，随即接取，如是再三。猎夫叹曰：「向来将予于山，欲予毙此兽也。畜类尚求救于人，予曷可不救。」于是引毒箭射兽，中左腋。兽即释象，来取猎夫。又迎射贯心，兽始踣焉，展转而死。小象驰还。既而有象二百余头，来至树下跪伏。大象复驮猎夫出山，诸象围绕喧号，将猎夫至一所，奋鼻破阜，出所藏之牙，凡三百余茎，猎夫尽取之，象乃跪谢而去。</div>
<div>&nbsp;</div>
<div>　　嵩山老僧</div>
<div>　　嵩山一僧，修持不出。忽一儿求为弟子，僧诵经不顾。自旦至暮。僧伶而问之，其意什真，其辞甚恳，僧为之祝发。精进勤劬，聪明颖慧，演法悟道，僧一不如。</div>
<div>　　后数年，秋日凄凉，木凋溪清。忽慨然四望，朗吟曰：</div>
<div>　　我本生深山，何更入他门。</div>
<div>　　争如访旧伴，朝夕休劳神。</div>
<div>　　吟讫，长啸。有群鹿过，即脱衣化鹿，跳跃而去。</div>
<div>&nbsp;</div>
<div>　　冀州刺史子</div>
<div>　　唐冀州刺史令子之京。未出境，见贵家女，容美丽，心悦而问之。老婢怒曰：「我幽州卢长史家娘子，因丧夫在此。君非州县，何由得问。」子曰：「吾父现任冀州，欲求婚好。」女甚惊，佛然其阴动□缱绻情者，笔不能述也。子留恋不已，终成野合。遂与同归。刺史爱子心胜，亦不究其不之京矣。其妇仆从甚盛，且兼应答如流，刺史亦不之疑矣。</div>
<div>　　夫妻欢乐仅逾月，忽妇马相踢。刺史使婢等往视，妇遂禁婢等不之出。及晓，房中不见奴婢，枥中又不见马。家人疑之，白刺史。刺史至房前，呼子不应。令人坏门入之，止有一大白狼冲人走去，其子被食略尽矣。</div>
<div>&nbsp;</div>
<div>　　巴西侯传</div>
<div>　　开元中，吴郡卢溪尉张罢秩，调选不补，竟归成都，行次巴西，日暮。方促马前，忽一人道左山径中出，拜而请曰：「吾君闻客暮无所止，将欲奉邀，命某以请。愿随某去。」因问曰：「尔君为谁，得非太守见召乎？」曰：「非也，乃巴西候耳。」　</div>
<div>　　挺即随之入山。行数里，望见朱门甚高，人物甚多，甲士环卫，虽侯伯家不如也。及至，使者止于门曰：「愿先以白吾君，客当伺焉。」入久之而出，乃引曰：「客且人矣。」　</div>
<div>　　既入，见一人立于堂上，衣褐革之裘，貌及（甚）异。绮罗珠翠，拥侍左右。趋而拜。既拜，乃揖升，谓曰：「吾乃巴西侯也，居此数十年矣。适知君暮无所止，故辄奉邀。幸少留以尽欢。」　　</div>
<div>　　拜谢。命开宴致酒。其所玩用，皆华丽珍具。又令左右邀六雄将军、白额侯、沧浪君、五豹将军、巨鹿侯、玄丘校尉，且传命曰：「今日贵客来，愿得尽欢，故命奉请。」使者难（诺）而去。久之乃至。有六人皆黑衣，然其状，曰六雄将军。巴西侯起而拜，六雄将军亦拜。又一人锦衣白冠，貌甚狰狞，曰白额侯也。巴西侯起而拜，白额侯亦拜。又一人衣苍，其质魁岸，日沧浪君也。巴西侯起而拜，沧浪君亦拜。又一人斑衣，似白额侯而稍小，曰五豹将军也。巴西侯又拜，五豹将军亦拜。又一人衣褐，首有三角，曰巨鹿侯也。巴西侯揖之。又一人亦异状，类沧浪君，曰玄丘校尉也。巴西侯揖之。然后延坐。巴西候南向坐，北向，六雄、白额、沧浪处于东，五豹、巨鹿、玄丘处于西。既坐，饮酒、命乐，美人歌者舞者十数，丝竹既发，穷极其妙。白额侯酒酣，顾谓曰：「吾今尚未夜食，君能为吾致一饱耶？」曰：「未卜君侯所以食者，愿教之。」白额侯曰：「君之躯，可以饱吾腹，亦何贵他味乎。」惧，悚然而退。巴西侯曰：「无此理。奈何宴席之上，有忤贵客耶？」白额侯笑曰：「吾之言乃戏耳，安有是哉。」久之，有报洞玄先生谒事。其人黑衣，头长而身甚广。拜，巴西侯揖之，与坐。且问曰：「何为而来乎？」对曰：「某善卜者也。知君将有什忧，故辄奉白。」巴西侯曰：「所忧者何也？」曰：「席上人将有图君。君不除之，将必为害。愿君详之。」巴西侯怒曰：「吾欢宴方洽，何处有怪。」命杀之。其人曰：「用吾言，皆得安。不用吾言，则吾死君亦死，将若之何。虽有后悔，其可追乎。」巴西侯遂杀之，致于堂下。时夜将半，众尽醉，而卧于榻。　</div>
<div>　　亦假寐焉。天将晓，忽悸而寤，见己身卧于大石龛中，其中设绣帷服玩，珠玑犀象。有一巨猿，人状，醉卧于地，盖所谓巴西侯也。有巨熊，卧于前者，盖所谓六雄将军也。一虎，顶白，卧于前，所谓白额侯也。又一狼，所谓沧浪君也。一文豹，所谓五豹将军也。一巨鹿，一狐，皆卧于前，盖所谓巨鹿侯、玄丘校尉也。有一龟，死于龛前，形状甚异，即洞玄先生也。　</div>
<div>　　始大惊，驰出山，告里中。里人相集，得百数。遂执弓挟矢入山，至其所。猿忽惊而起，且曰：「不听洞玄先生言，今日果如是矣。」遂围其龛，尽杀之。其所陈器玩，莫非珍丽。乃具事以告太守。先是，人有持金贝缯帛过此山者，则必不知所失，且有年矣。自后始绝其患。</div>
<div>&nbsp;</div>
<div>　　连少连</div>
<div>　　饶州安仁连仲举之子连少连，与母贫居，未室。寄馆于里中富家读书。一夕，灯月交辉。有紫衣老媪，丰颐皤腹，前宣言曰：「予媒婆也。东里萧家小娘子，色艳赀厚，因慕秀才成疾，父母怜之，使我道意。」生曰：「俟归白母行之。」媪曰：「事在迅速，岂宜少缓。且汝终岁勤苦，何如一夕豪富，无论汝母荣生，即汝父亦必阴为乐死，何禀命之有。此舜之所不告娶也。姑待明日，设或此姻不谐，将若之何！」生许之。</div>
<div>　　少顷，则两鬟率众，茵帐金玉锦绣，不可胜计。已而音乐渐近，翠幢宝盖，画扇围列。女子乃下花舆，席地步入，真国色也。生私念曰：「姑与之结好，则室中之物，皆吾有矣。」老媪即知之，咄曰：「秀才何遽起薄念！」生讳谢之。礼成，就寝，但觉女两肩有牛吻气。生疑，迟曰：「此地多盗。」急起收金玉锦帛等于箧中藏之。忽一羊头人自外持梃入，喝曰：「秀才无礼！」风起烛灭，一切奔散。起视之，月色依然，小童熟睡，吹灯发箧，并己之衣衾书策亦失之矣。</div>
<div>　　明日，走告主翁。主翁偶曰：「吾将祭祖。有大牛一，大羊一，储于祠后。」生往观之，则牛若自惭，羊若含笑者然。</div>
<div>&nbsp;</div>
<div>　　韩生</div>
<div>　　唐贞元中，大理评事韩生，家西河郡。畜一黑犬，一良马。忽马无故而倦，乃责圉人。圉人不之解也，窃卧于廄舍，终夜于隙中窥之。忽见黑犬至廄，且曝且跃，化一大黑人，驾马而行矣。至门垣，则鞭马跃过。逮其归，仍嗥跃化犬。圉人恐，不敢言也。</div>
<div>　　一夕，雨后犬出，马迹可寻，圉人乃循马迹，则直南十余里，一古墓中，马迹绝矣。围人乃潜墓侧俟之，果见黑人来。系马入墓，与数辈欢语。褐衣人曰：「韩氏名籍安在？」黑人曰：「吾收在捣练石下，无以为忧。」褐衣曰：「无泄。」黑人曰：「谨受教。」褐衣曰：「彼稚童有名乎？」曰：「未也，彼未有乳名耳。」　　</div>
<div>　　圉人密以白韩生，缚犬而启石，则信有姓名存焉。只韩生之于，生阅月矣，未之载也。韩生怒，乃杀食之。而搜古墓，复得数犬，毛状皆异。</div>
<div>&nbsp;</div>
<div>　　天元邓将军</div>
<div>　　法师赵善蹈，来之宗室也，适奉化董松妻王氏，为祟所凭。始，见少妇狎之，未几而化一男子矣。王氏遂心倾爱之，常梦登宝车，入朱门，华屋佳苑，名花节物，长如春景。松常睡榻，睡醒，则见已身睡榻下矣。举家苦之，以告赵。赵以法印印其胸，乃醒曰：「我与少年饮，忽赤衣使者来，少年避，我随归耳。」自是只三夕不至。</div>
<div>　　赵乃设坛圆光。圆光者，黏纸于壁，纸上生烟，烟中生光，其光甚圆；光中生像，其像人形人言，昭然可见，朗然可听者也。忽见光中据胡床坐者曰：「吾天元考召邓将军也。汝等所启，特一兽耳，何足告我。大凡畜产，死不可埋，日辰相符，合为怪矣。」董始悟曰：「曾埋黑犬，三年矣。」即发视之，皮毛依然如故。将军又曰：「精气为物，游魂为变，杀之无益，徒令秽气触人，反受其损。不若复其本形，然后杀之。」赵乃复设法，请于上帝，其犬即醒。乃奉帝命斩之。时淳熙八年暮冬也。</div>
<div>&nbsp;</div>
<div>　　蓬瀛真人</div>
<div>　　黄岩祝氏子未娶。尝邀紫姑，暇则焚香致请，有蓬瀛真人下降。妄请留宿，真人不拒。自是每夕必来，已半年矣。其母第见子形之减、神之耗也。叩之不已，始得其情。乃曰：「此必怪也。焉有仙而始终皂衣，不能一更者乎，既与人处而反令人受损者乎，已经半载，而不能一白昼相接者乎？子盍欲诣其居以观其应子否也。」子以告真人，真人许之。携手同行，穿荆棘，半里许，乃其宅也。虽不华敞，而短垣周匝，护以曲栏。命童置饮。曰：「暮夜无品，只得豆羹浊醴耳。」及陈器具，不甚丰备也。观其役使，仅小童八九而已。</div>
<div>　　祝归以白母。母使遍索无踪。或曰：「吾闻物久则妖。君畜牝猪已过十年，其豚现在八九。况皂其本色也。」母然之，议鬻诸屠肆。是夕，真人与子诀曰：「相从有几，冥缘遂绝，劝子自爱，无以我思。」言之涕泣而去。</div>
<div>&nbsp;</div>
<div>　　大士诛邪记</div>
<div>　　洪武间，盐官会骸山中有一老道，缁服苍颜，幅中绳履，居常恂恂，诙谐则秀发如泻。虽不事生业，而日常醉歌于市间。歌毕长舞，或跳木，或缘枝，宛转盘旋，惊鱼飞燕，莫能过也。又且知书善咏，尝与登游文士相赓歌焉。山居熟识者，虽以道人呼之，而心什疑议，然卒莫能根究其实也。一日大醉，索酒肆中笔砚，题《风》、《花》、《雪》、《月》四词于石壁，阅者称赏。后见墨迹渐深，磨涅不能去，人又怪之。词并彔于后。其一：　　　</div>
<div>　　风袅袅，风袅袅，冬岭泣孤松，春郊摇弱草。收云月色明，卷雾天光早。清秋暗送桂香来，极夏频将炎气扫。风袅袅，野花乱落令人老。　　　</div>
<div>　　春二：　　　</div>
<div>　　花艳艳，花艳艳，妖娆巧似妆，锁碎浑如剪。露凝色更鲜，风送香尝远。一技独茂逞冰肌，万朵争妍含醉脸，花艳艳，上林富贵真堪羡。　　　</div>
<div>　　其三：　　　</div>
<div>　　雪飘飘，雪飘飘，翠玉封梅萼，青盐压竹梢。洒空翻絮浪，积槛耸银桥。千山浑骇铺铅粉，万木依稀拥素袍。雪飘飘，长途游子恨迢遥。　　　</div>
<div>　　其四：　　　</div>
<div>　　月娟娟，月娼娟，乍缺钧横野，方圆镜挂天。斜移花影乱，低映水纹连。诗人举盏搜佳句，美女推窗迟月眠。月娼娟，清光千古照无边：　　</div>
<div>　　离山里许，有大姓仇氏者，夫妻四十无嗣。乃刻慈悲大士像供礼于家，朝夕香花，欲求如愿。每年于二月十九则斋戒虔诚，躬往天竺而祷。如是者三，越岁果妊，得育一女孩。及周，名为夜珠，取掌上珠意也。时年十九，父母已六十余矣。端慧多能，工容兼妙。夫妻望之甚重，必得佳婿，倚托残年，故荏苒以待也。讵料为老魅所知，不求媒的，自荐于其门。父母大怒，逐之使出。老魅从容不动曰：「吾丈误矣。盖闻选择东床，不过为老计耳。仆能孝养吾丈于百岁前，礼祭吾丈于百岁后，是亦足以任所重矣，酬所托矣。此不为佳，何为佳乎？」大姓复叱曰：「不思人凤薰莸，甚非偶类，而乃冒渐妄语，狎侮伤人，非病狂则爽心者，奚足与较。」复呼壮力持杖逐之。老魅行且言曰：「今则去矣。后虽追悔，何门求见我哉。」大姓复指詈曰：「视汝罪骨已枯，棺冢待之方急，人形鬼质，求汝奚为。行将见汝为犬鸦所饱，则有之矣。」老魅掀髯长笑而退。</div>
<div>　　越两日，夜珠方倚窗绣鞋，忽见巨蝶一双飞至，红翅黄身，黑须紫足，如流霞飞火，旋绕夜珠左右而不舍，似若眷恋其香者。夜珠喜异，轻以袖罗扑之。扑不能得，笑呼女奴徐相追逐，直至后园牡丹花侧，二蝶渐大如鹰，扶掖夜珠，从空逾垣飞去。女奴骇报大姓，大姓惊走号呼，莫可挽救，时夜珠虽心知堕术，而此身则无主也。履荆榛，践险阴，方至山窟中。一洞甚小，仅可容头。洞边老魅拱立，伸把珠手。不觉轰然有声，洞忽开裂，而身已进内。回视其门，则抱合不可启矣。洞中宽敞如堂。人面猴形者二十余，皆承应老魅所役。旁有一房精洁，颇类僧室，几窗间且置笔砚书史，竹床石凳，摆列两行。又有美妇闺鬟八九人，或坐或立。床前特设一席，无烹炙味，香花酒果而已。老魅因谓众曰：「试与新人成礼。」遂牵珠衣。夜珠且恐且怒，却之甚严。老魅喝猴形者四五辈，揪按并坐。老魅喜，频自行酒，顷之大醉。一妇一鬟，扶伴中床而寝。夜珠虽蹲踞凳下，苦不成寐。明起，老魅见珠悲泣，拊肩慰之曰：「家园咫尺，胜会方新，何乃不趁少年，徒为自苦。若欲执迷，则石烂河枯，此中不可复出。不知从事之为得也。」夜珠闻言，触壁欲尽。老魅私使众美劝之。珠遂不食水米，欲自饿死。奈处及旬，一毫无恙。因见老魅秋收田间稻花，贮之石柜，日则炊花合余，则玉粒满釜。又能以水盛瓮，用米一撮，仍将纸封其口，藏于松灰间，不开。二三日开封取吸，湛然香醪也。或天雨不出，则剪纸为戏，有蝶者、凤者、犬者、燕者、狐狸者、猿猱蛇鼠者，嘱之使去往某家取某物来，则时刻即至。用后复使还之。其桃梅榛栗等果，日轮猴形者二人供办。然皆带叶连枝，非货殖市中物也。数者皆怪异，又不知何法。一日老魅他出，众美亦叹息谓珠曰：「吾辈岂山妖野偶乎？但今生不幸，为彼术致此中，撇父母，弃糟糠：虽朝暮优思，竟成无益。所以忍耻偷生，譬作羊豕牛马以自解耳。事势如斯尔，吾力且何奈？不若稍宽一二，待命于天。苟彼罪恶有终，或可披云再世。」言毕，各各泪下如雨。忽传老魅至，俱掩拭而散。</div>
<div>　　是夜珠遭摄之后，大姓思望虽殷，无所用力。但日夕于慈悲大士前，哭祝而已。一日，会骸岭上、忽幡竿直竖，竿未挂一物莫识。好事者船梯而至其所，但见中一洞甚大，妇女十余人，倚卧不一，如醉迷之状。其老猴数十，皆身首异处，膏血交流。竿上之物，则一骷髅高缀耳。好事者惊异，急报其令长官，令长官即差兵捕收勘，方知皆良家妇女，为妖所误。出示召领间，而大姓喜跃奔探，女果在内。及视幡竿，方识天竺大士殿前物也，年月犹存。一旦徙至于此，非神力讵可能乎。因悟大姓感神之诚，同还者皆来拜谢。于是协资建庙山顶，奉像其中，香火不绝。其石壁书词又且拂灭如洗，人遂得知道人即老魅云。</div>
<div>&nbsp;</div>
<div>　　申屠澄传</div>
<div>　　申屠澄者，贞元九年，自布衣调补濮州什尉，之官，至真符县东十里许，遇风雪大寒，马不能进。路旁茅舍中为烟火甚温煦，澄往就之。有老父、妪及处女，环火而坐。其女年方十四五，虽蓬发垢衣，而雪肤花脸，举止妍媚。父妪见澄来，遽起曰：「客冲雪寒甚，请前就火。」澄坐良久，天色已晚，风雪不止。澄曰：「西去县尚远，乞宿于此。」父妪曰：「苟不以蓬室为陋，敢不承命乎。」澄遂解鞍，施衾帱焉。其女见客，更修容靓饰，自帷箔间复出，而闲丽之态，尤倍昔时。</div>
<div>　　有顷，妪自外挚酒壶至，于火前暖饮。谓澄曰：「以君冒寒，且进一杯，以御凝冽。」因揖让曰：「始自主人。」翁即巡行，澄当婪尾。澄因曰：「座上尚欠小娘子。」父妪皆笑曰：「田舍所育，岂可备宾主。」女子即回眸斜睨曰：「酒岂足贵，谓人不宜预饮也。」母即牵裙，令坐于侧。澄始欲探其所能，乃举令以观其意。澄执盏曰：「请征书语，意属目前事。」澄曰：「厌厌夜饮，不醉无归。」女低鬟微笑曰：「天色如此，归亦何往哉。」俄然巡至女，女复今曰：「风雨如晦，鸡鸣不已。」澄愕然叹曰：「小娘子明慧若此。某幸未婚，敢请自媒如何？」父曰：「某虽寒贱，亦尝娇保之。颇有过客以金帛为问，某先不忍别，未许。不期贵客又欲援拾，岂敢惜，即以为托。」澄遂修子婿之礼，祛囊以遗之。妪悉无所取，曰：「但不弃寒贱，焉事资货。」明日又谓澄曰：「此孤远无邻，又复湫隘，不足以久留。女既事君，便可行矣。」又一日，咨嗟而出，澄乃以所乘马载之而行。</div>
<div>　　既至官，俸禄甚薄。妻竭力以成其家，交结宾客，旬日之内，大获名誉。而夫妻情义益侠，其于厚亲族，抚甥姪，泊童仆厮养，无不欢心。后秩满将归，已生一男一女，亦甚明慧。澄尤加敬爱焉。尝作赠内诗一篇，曰：</div>
<div>　　一官惭梅福，三年愧孟光。</div>
<div>　　此情何所喻，川土有鸳鸯。</div>
<div>　　其妻终日吟讽，似默有和者，然未尝出口。每谓澄曰：「为妇之道，不可不知书，倘更作诗，反似妪妾耳。」　　</div>
<div>　　澄罢官，罄室归秦。过利州，至嘉陵江畔，临泉借草憩息。其妻忽怅然谓澄曰：「前者见赠一篇，寻即有和。初不拟奉示。今遇此景物，不能终默之。」乃吟曰：</div>
<div>　　琴瑟情虽重，山林志自深。</div>
<div>　　常忧时节变，孤负百年心。</div>
<div>　　吟罢，潸然良久，若有慕焉。澄曰：「诗则丽矣，然山林非弱质所思。倘忆贤尊，今则至矣，何用悲泣乎？人生姻缘业相之事，皆由前定。」后二十余日方至，至则草舍依然，但不复有人矣。澄与其妻即止其舍。妻思慕之深，尽日涕位。于壁角故衣之下，见一虎皮，尘埃积满。其妻见之，忽大笑曰：「不知此物尚在也。」乃披之，即变为虎，咆哮拿攫、突门而去。澄惊走避之，携其二子寻路归，望林大哭数日，竟不知所之。</div>
<div>&nbsp;</div>
<div>　　王知古</div>
<div>　　唐咸通中，卢龙节度使检校尚书左仆射张直方，抗表请修入觐之礼，优诏允焉。先是张氏世莅燕土，燕民亦世服其恩。礼燕台之嘉宾，抚易水之壮士，地沃兵庶，朝廷每姑息之。自直方之嗣事也，出绔纨之中，据方岳之上，未尝以民间休戚为意。而酗酒于室，氵㸒兽于原，巨赏狎于皮冠，厚宠袭于绿帻。暮年而三军大怨，直方稍不自安。左右有为其计者，乃尽室西上至京。懿宗授之左武卫大将军。而直方飞苍走黄，莫亲徼道之职。往往设置罘于通道，则犬彘无遗。臧获有不如意者，立杀之。或曰：「辇毂之下，不可专戮。」其母曰：「尚有尊于我子者耶？」其槽轶可知也。于是谏官列状上，请收付廷尉。天子不忍置于法，乃降为燕王府司马，俾分务洛师焉。</div>
<div>　　直方至东都，既不自新，而慢游愈极。洛阳四旁，翥者攫者，见皆识之，必群噪长嗥而去。</div>
<div>　　有王知古者，东诸侯之贡士也。虽博涉儒术，而数奇不中春官选。乃退处于山川之上，以击鞠飞觞为事，遨游于南邻北里间。至是有介绍于直方者。直方延之，睹其利喙赡辞，不觉前席。自是日相狎。壬辰岁冬十一月，知古尝晨兴，则僦舍无烟，愁云塞望，悄然弗怡，乃徒步造直方第。至则直方急趋，将出猎也。谓知古曰：「能相从乎？」而知古以祁寒有难色。直方顾小童曰：「取短皂袍来，请知古衣之。」知古乃上加麻衣焉。遂联辔而出长夏门，则微霰初零，由闭塞而密雪如注。乃渡伊水而东南，践万安山之阴麓。而鞲戈之获甚伙。倾羽觞，烧兔肩，殊不觉有严寒意。及霰开雪霁，日将夕焉，忽有封狐突起于知古马首。乘酒驰之，数里不能及，又与猎徒相失。须臾，鹊噪烟瞑，莫知所之。隐隐闻洛城暮钟，但仿惶于樵径古陌之上。</div>
<div>　　俄而山川暗然，若一鼓将半。长望间，有烛火甚明。乃依积雪光而赴之，复若十余里。至则乔木交柯，而朱门中开，皓壁横亘，真北阙之甲第也。知古及门下马，将徙倚以待旦。无何，小驷顿辔，阍者觉之，隔阖而问阿谁，知古曰：「成周贡士太原王知古也。今日有友人将归于崆峒旧隐者，仆饯之伊水滨，不胜离觞。既掺袂，马逸，复不能止，失道至此耳。迟明将去，幸毋见让。」阍者曰：「此乃剑南副使崔中丞之庄也。主父近承天书赴阙，郎君复随计吏西征，此惟闺闱中人耳，岂可少淹乎。某不敢去留，请闻于内。」知古虽怵惕不宁，自度中宵矣，去将安适，乃拱立以俟。少顷，有秉密烛自内至者，振管辟扉，引保母出。知古前拜，仍述厥由。母曰：「夫人传语，主与小子皆不在家，于礼无延客之道。然僻居与山薮接畛，豺狼所嗥，若固相拒，是见溺而不援也。请舍外厅，翌日可去。」知古辞谢，从保母而入。过重门恻厅所，栾栌宏敞，帷幕鲜华，张银灯，设绮席，命知古坐焉。酒三行，复陈方丈之馔，豹胎鲂腴，穷水陆之珍。保母亦时来相勉。食毕，保母复问知古世嗣官秩，及内外姻党，知古具言之。乃曰：「秀才轩裳令胄，金玉奇标，既富春秋，又洁操履，斯实淑媛之贤夫也。小君以钟爱稚女，将及笄年，常托媒妁为求佳对久矣。今夕何夕，获遘良人。潘杨之睦可遵，鸾凤之兆斯在，未知雅抱何如耳。」知古敛容曰：「仆文愧金声，才非玉润，岂室家为望，惟泥涂是忧。不谓宠及迷津，庆逢子夜，聆清音于鲁馆，逼佳气于秦台。二客游神，方兹莫计；三星委照，惟恐不扬。倘获托彼强宗，眷以佳偶，则平生所志，毕在斯乎。」保母喜，谑浪而入白。复出致小君之命曰：「儿幼移天崔门，实秉懿范：奉蘩之敬，如琴瑟之和。惟以稚女是怀，思配君子。既辱高义，乃协夙心。上京飞书，路且不遥，百两成礼，事亦非僭。欣慰孔多，倾瞩而已。」知古磐折而答曰：「某虫沙微类，分及湮沦，而钟鼎高门，忽蒙彩拾。有如白水，以奉清尘，鹤企凫趋，惟待休旨。」知古复拜。保母戏曰：「他日锦雉之衣欲解，青鸾之匣全开，貌如月华，室若云遽，此际颇相念否？」知古谢曰：「以凡近仙，自地登汉，不有所举，孰能自媒。谨当铭彼襟灵，志之绅带，期于没齿，佩以周旋。」复拜。时则燎况当庭，良夜将艾。保母请知古脱服以休。既解麻衣而皂袍见。保母曰：「岂有缝掖之士，而服短役之衣耶？」知古谢曰：「此乃假之契与所最熟者，固非己有。」又问所从，答曰： 「乃卢龙张直方仆射所借耳。」保母忽惊叫仆地，色如死灰。既起，不顾而走入宅。遥闻大呼曰：「夫人差事！宿客乃直方之徒也。」复闻夫人者叱曰：「火急逐出，无启寇！」于是婢子小竖辈群出，秉猛烛，曳白棒而登阶。知古，走于庭中，四顾逊谢，詈言狎至，仅得出门。才出已横关阖扉，犹闻喧哗不已。知古愕立道左，自叹久之。将隐颓垣，乃得马于其下，遂驰去。</div>
<div>　　遥望大火若燎原，遂乃纵辔赴之。至则输租车方饭牛附火耳。询其所，则伊水东，草店之南也。复枕辔假寐。食顷而震方洞然，心思稍安。乃扬鞭于大道。比及都门，已有直方骑数辈来迹矣。趋至其第，既见直方，而知古愤懑不能言。直方慰之。坐定，知古乃述宵中怪事。直方起而抚髀曰：「山魑木魅，亦知人间有张直方耶？」且止知古。复益其徒数十人，皆射皮饮胄者，飨以酒豚肩，与知古复南出。既至万安之北，知古前导。残雪中马迹宛然，直诣柏林下。至则碑板废于荒坎，樵苏残于密林，中列大冢十余，皆狐兔之窟穴，其下成蹊。于是直方命四周张罗，彀弓以待，内则束蕴荷锸，且掘且熏。少顷，群狐突出，焦头烂额者，挂者，应弦饮羽者，凡获狐大小百余头，以其尸归之水。</div>
<div>&nbsp;</div>
<div>　　何让之</div>
<div>　　唐神龙中，庐江何让之赴洛。遇上已日，将涉老君庙，瞰洛中游春冠盖。庙之东北二百余步，有大丘三四，时亦号后汉诸陵。故张孟阳《七哀》诗云：「恭文遥相望，原陵郁。」原陵即光武陵。一陵上独有枯柏三四枝，其下盘石，可容数十人坐。见一翁，姿貌有异常辈，眉鬓皓然。着中、襦裤、帻乌纱，抱膝南望，吟曰：</div>
<div>　　野田荆棘春，闺阁绮罗新。</div>
<div>　　出没头上日，生死眼前人。</div>
<div>　　欲知我家在何处，北邙松柏正为邻。</div>
<div>　　俄有一贵戚，金翠车舆，如花之婢数十，连袂笑乐而出徽安门，抵榆林店。又睇中桥之南北，垂杨拂于天津，繁花明于上苑，紫禁绮陌，轧乱香尘。让之方叹栖迟，独行踽踽，已讶前吟翁非人。翁忽又吟曰：「洛阳女儿多，无奈孤翁老去何。」让之遽欲前执，翁倏然跃入丘中，让之从焉。初入丘，曛黑不辨。其逐翁已复本形矣，遂见一狐跳出，尾有火焰如流星。让之却出玄堂之外。门东有一筵已空。让之见一几案，上有殊盏笔砚之类。有一帖文书，纸尽惨灰色，文字则不可晓解。略题云：「应天狐超异科策八道。」后文甚繁，难以详载。让之获此书帖，喜而怀之，遂跃出丘穴。</div>
<div>　　后数日，水北同德寺僧志静来访让之，说云：「前者所获丘中文书，非郎君所用，留之不祥。其人近捷上界之科，可以祸福中国。郎君必能却归此物，它亦酬谢不薄。其人谓志静曰：『吾以备三百缣，欲赎购此书。』如何？」让之许诺。志静明日，挈三百缣送让之。让之领讫，遂给志静，言其书已为往还所借，更一两日，当征之，便可归本。让之复为朋友所说，云：「此僧亦是妖魅，奈何欲还之。所纳绢，但讳之可也。」后志静来，让之悉讳云：「殊元此事，兼不曾有此文书。」志静无言而退。</div>
<div>　　经月余。让之先有弟在东吴，别已逾年，一旦，其弟至焉，与让之话家私中外，甚有道理。夜则兄弟联床。经五六日，忽问让之：「某闻此地多狐作怪，诚有之乎？」让之遂话其事，而夸云：「吾一月前，曾获野狐之书文一帖，今见存焉。」其弟固不信：「宁有是事！」让之至迟旦，揭箧，取此文书帖示弟，弟捧而惊叹，即掷于让之前，化为一狐矣，俄见一少年，若新官之状，跨白马，南驰疾去。适有西域胡僧贺云：「善哉，常在天帝左右矣。」少年叹让之相绐。让之嗟异。</div>
<div>　　未几，遂有敕捕，内库被人盗贡绢三百匹，寻踪及此。俄有吏掩至，直挚让之囊检焉，果获其缣，已费数十匹。执让之赴法。让之不能雪，卒毙枯木。</div>
<div>&nbsp;</div></p>
<p>
<p>&nbsp;王秋英传</p>
<div>　　韩梦云，福清诸生也。嘉靖甲子，授经于邑之蓝田。道过石湖山，见遗骸焉，哀而掩之。其夜宿于蓝田书舍，忽闻异香满室。顷之，一童子入门投刺曰：「娘子奉谒。」梦云愕然，则丽人已立灯下，敛而拜曰：「妾藁里之累也，委身草莽，二百年于兹矣，君子厚德，惠及骼。静言感念，衔结焉忘。偶作小图，用伸寸报。」遂取袖中彩蟑一轴以遗之，题其标曰「万鸟啼春」。梦云馨折拜受，因询其家世。丽人曰：「妾楚人也，姓王氏，名秋英，淡容其别号也。父曰德育，元至正间，以兵曹郎参军入闽。妾从父之任，见执强寇，至石湖山，不忍受污，投崖而死，曩者车骑临况，蹑踵相从。此亦夙世姻缘，非偶尔也。」因与梦云共谈，言如悬河。梦云曰：「卿能诗乎？」曰：「惟先生命。」于是启齿微吟曰：　　　</div>
<div>　　咄咄复咄咄，二百年来滞闽越。</div>
<div>　　口头往事付空华，泪逐西风寒刺骨。</div>
<div>　　当时恨不早见几，扁舟一叶陇襄归。</div>
<div>　　海上风烟蓦地起，一家骨肉随流水。</div>
<div>　　渺渺残魂寄碧岑，花开花落古犹今。</div>
<div>　　相逢此日无他物，赠尔平生一片心。</div>
<div>　　梦云击赏久之。遂申伉俪之私。</div>
<div>　　枕上作《满江红》一阕曰：　　　</div>
<div>　　偶度银河，霎时间云收雨歇。在做了丛莽溪头，一场轰烈。江山风雨百年心，家国存亡千里月。愧今宵勾引蔓藤，又添凄切。</div>
<div>　　烟花耻，应难雪。云雨债，何时灭。只为尘缘把白瑜玷缺。高唐梦里情如海，望帝山中泪成血。羞睹着嫦娥长自在，琼瑶阙。　　　</div>
<div>　　晓起，谓梦云曰：「妾以感遇之故，失身于君，惟君始之终之，君之惠也。不者曲且在君，妾何敢言。」遂飘然而去。</div>
<div>　　自是数日一至，则究校经籍，扬榷古今，意洒如也。</div>
<div>　　是岁之冬，梦云归自蓝田，独坐于其家之小楼。秋英遣向者之童子遗以诗曰：</div>
<div>　　朔风振撼似潇湘，满树归鸦噪夕阳。</div>
<div>　　不见王孙停驷马，惟闻牧竖唤牛羊。</div>
<div>　　荒山野水悲长夜，懒鬓疏容怯冻霜。</div>
<div>　　漠漠阴云愁黯黯，几时相对一炉香。</div>
<div>　　梦云乃以除夕设主于楼，荐以酒馔。其夜，秋英盛妆饰而至，与梦云宴饮。酒酣，凭云肩作《临江山》一阕曰：　　　</div>
<div>　　灯火满城鸣竹爆，家家收拾残年。春阳初转动朱弦。金炉香几缕，袅袅长转烟。</div>
<div>　　人事天时又一岁，迎春送腊开筵。多情杯酒更烹鲜。殷勤斟玉，相对泪潸然。　　　</div>
<div>　　明年寒食，梦云复携鸡黍，过秋英坟上。少顷秋英至，设席借草，讴唱相和。梦云以巨觥酌秋英曰：「今日之乐，千古一时，可无片词以纪盛事？」于是秋英乃作《潇湘逢故人慢》一阕曰：　　　</div>
<div>　　春光将暮。见嫩柳拖烟，娇花带雾。顷刻间风雨。把堂上深恩，闺中遗事，钻火留糖，都付却落花飞絮。又何心挈提壶，斗草踏青载路。子规啼，蝴蝶舞。遍南北山头，纸灰绿醑。奠一丘黄土。嗟海角飘零，湘阴凄楚，无主泉扃，也能得有情鸡黍。画角声，吹落梅花，又带离愁归去。　　　</div>
<div>　　因谓梦云曰：「妾怀君之子，今将免身矣。当产君家，食以生人乳少许，乃可育于人间也。」</div>
<div>　　遂与梦云并辔同归。梦云妻子皆安之。客有问及淡容前身者，以诗答之曰：</div>
<div>　　地老天荒一化人，寒烟衰草度芳晨。</div>
<div>　　冥冥渺渺无生死，岂有前身与后身。</div>
<div>　　其二曰：</div>
<div>　　茕茕瘦魄濯寒流，偶为尘缘世外游。</div>
<div>　　莫道此生原不灭，生生灭灭一浮沤。</div>
<div>　　后月余，产一丈夫子，时乙丑年四月十八日也。梦云妻闻之大喜，遍觅人乳以食之。于是里人求观者如堵矣。秋英乃谓梦云曰：「神奇之事，愚者骇焉。儿育于君，恐招物议。妾当归楚，寄儿于楚人。后十八年，图与相见未晚也。」乃作留别诗曰：</div>
<div>　　两年欢会梦魂中，聚散人间似转蓬。</div>
<div>　　岁月无情催去燕，关河有信寄来鸿。</div>
<div>　　剑沉延浦光终合，瑟鼓湘灵调自工。</div>
<div>　　他日扁舟寻旧约，夕阳疏影楚云东。</div>
<div>　　遂将儿擘瓦升屋而去。</div>
<div>　　忽一日，遗梦云以诗曰：</div>
<div>　　处处青山叫子规，家家乳燕铸芹泥。</div>
<div>　　独怜知己千山外，遥望白云双眼迷。</div>
<div>　　是后每岁巧夕，一过小楼。</div>
<div>　　尝作《满江红》一阕曰：　　　</div>
<div>　　蓐暑谁收，秋声报，梧桐一叶。又听得蛩泣阶除，雁啼沙碛。清光玉字本无尘，无奈妒云遮素魄。意难忘，倏忽驭飙轮，寻旧约。</div>
<div>　　柳风疏，欢情拆。芙露冷，离愁结。这滴滴丁丁，不堪苦咽。梦魂河汉隔年期，骨肉关山千里别。两关情极目楚山云，龙江月。　　　</div>
<div>　　迫至万历壬午，遗书梦云，招之入梦曰：「儿寄湘阴黄朱桥，今弱冠矣，君得无意乎？妾请为向导。暇间赋得《长相思》二篇，请教。其词曰：　　　</div>
<div>　　长相思，相思长。独鹤高飞九回翔。楚天嘹唳惊胡霜，侧身东望泪沾裳。思君间阻天一方，欲往从之河无梁，临流欲溯川无航。江东渭北恨参商，安得共此明月光。长相思，相思长。　　　</div>
<div>　　其二曰：　　　</div>
<div>　　长相思，相思长。寒虫卿卿九回肠。中夜为君起<a href="https://www.mingqingxiaoshuo.com/xueshuzashu/fanghuang/" target="_blank" class="infotextkey">彷徨</a>，期君不至倚胡床。衰草淡烟漫陇襄，愿言载道历盘塘，扁舟一叶过武昌。身随鸿雁度衡阳，无令戚戚滞湖湘。长相思，相思长。　　　</div>
<div>　　是年梦云不果行，明年乃行。自洪塘买舟，秋英已先至矣。与之同寝处，他人莫见也。及至湘阴，果有黄朱桥者，湘阴豪宗也。有三子，日鹤算、鹤龄、鹤鸣。鹤算得之神女，叩门授儿忽不见，以白布裹儿也，而题以血书曰：</div>
<div>　　血书尺帛裹呱儿 抱送君家好护持。</div>
<div>　　乙丑之年辛已月，甲申日主丑初时。</div>
<div>　　闽生楚长人非幻，阳气阴胎事亦奇。</div>
<div>　　莫道螟岭难似我，恩深还有报恩期。</div>
<div>　　末书「十八年后，闽有韩梦云来，此其子也。」及梦云至，相视愕然。梦云具道其详，朱桥大骇。鹤算持父哭，几不自胜。是时鹤算已婚易氏女，不能从父之闽，梦云遂留之二十日而别。秋英乃从梦云入闽。闽士大夫及当道诸公，往来玉融，卜事求诗者，踵相接也。</div>
<div>　　万历癸已年，秋英谓梦云曰：「妾以冥数，得侍巾栉，不自韬敛，籍籍人间。今者宾客如云，答之则事涉漏泄，不答咎且归君。然亦尘缘已尽，吾将从此逝矣。」梦云及妻子闻之，惊愕挽留，秋英亦挥涕而别。于是合家皆号恸，为之举丧。今遂寂然。</div>
<div>&nbsp;</div>
<div>　　游会稽山记</div>
<div>　　天顺年间，有邹生者，名师孟，字宗鲁，庆元县人。年二十一，丰姿貌美，善会吟咏，博学才高。素闻杭州有山水之胜，西湖之景，遂乃令仆携琴囊书剑，以往观之。凡遇胜迹名山，琳宫梵宇，无不登临游之。又闻会稽山以为天下第一奇观，遂策马往游。爱其秀丽，下马步行，进不知止。顷间，斜阳归岭，飞鸟争巢，天色将哺，退不及还。正交杂左右，乃一巨室也。俄有一青衣童子自内而出。邹生近前而揖曰：「失路至此，欲假一宿，未知尊意如何。」青衣人报，出复命曰：「主母已允，请先生入内相见。」生随之而进。只见叠谢重楼，麝兰馥郁。引至中堂，但见一少年美人，盛妆危坐，其颜色如花。见生降榻祗迎。生女相见礼毕，分宾主而坐。青衣遂捧茶至。茶毕，美人启唇致问，邹生实告乡贯姓名。美人即呼侍妾设酒以待。但见肴醴馨香，迥异尘俗。旁立二美姬，身衣锦绣，手执檀香拍板，歌《天仙子》词一阕以侑酒。词曰：　　</div>
<div>　　金屋银屏畴昔景，唱彻鸡入眠未醒，故宫花落夜如年，尘掩镜，笙歌静。往日繁华都是梦。天上晓星先破瞑，明灭孤灯随只影。翠眉云鬓麝兰尘，空叹省，成悲哽。无数落红堆满径。</div>
<div>　　歌讫，美人遽止之曰：「勿歌此曲，徒增伤感。」生起坐致问曰：「仙娃高姓，阀阅何郡，郎君何人？」美人颦蹩曰：「妾本姓花，名唤丽春，临安府人也。侨居于此二百余年。先夫赵，表字咸淳，与妾为夫妇，十年而卒。妾今寡居。誓若有人能咏四季宫词者，以称妾意，不论其门户高下，即与成婚。杳无其人。不知先生能之乎？」生曰：「但恐鄙陋，有污清听。」遂濡笔而吟四绝云。</div>
<div>　　其一曰：</div>
<div>　　花开禁院日初晴，深锁长门白昼清。</div>
<div>　　侧倚银屏春睡醒，绿杨枝上一声驾。</div>
<div>　　其二：</div>
<div>　　锁窗倦倚鬓云斜，粉汗凝香湿绛纱。</div>
<div>　　宫禁日长人不到，笑将金剪剪榴花。</div>
<div>　　其三：</div>
<div>　　桂吐清香满凤楼，细腰消瘦不禁愁。</div>
<div>　　朱门深闭金环冷，独步瑶阶看女牛。</div>
<div>　　其四：</div>
<div>　　金炉添炭烛摇红，碎剪琼瑶乱舞风。</div>
<div>　　紫禁孤眠长夜冷，自将锦被傍薰笼。</div>
<div>　　下笔立成四景宫词，不加点缀。美人曰：「咏出宫词，若身处其地者，真佳作也。妾今芳年无主，形影相吊。幸遇君子，才华出众。妾不违誓，愿托终身。君亦不可异心，妾身更无外慕。从兹偕老，永效于飞。」生起致谢。</div>
<div>　　已而夜静酒阑，彼此忘怀，笑语欢谑，挨肩携手，氵㸒情各炽，遂入室解衣就寝，云情雨意，两相欢合，口送丁香，极尽绸缪。美人就枕上吟诗一律。诗曰：</div>
<div>　　幽闭深宫几度秋，妆台尘锁不胜愁。</div>
<div>　　故园冷落凌波袜，尘世经添海屋筹。</div>
<div>　　阴伉俪偕阳伉俪，新风流是旧风流。</div>
<div>　　追思向日繁华地，尽付湘江水上沤。</div>
<div>　　自是生与美人情好日密。每旦，令生居于宅内，不容出外，将及一年矣。忽一日美人对生语曰：「灯前对酌，尽此之欢。」然泪下如雨。生曰：「深蒙不弃，俯赐玉成。虽六礼之未行，谅一言而已定。仙娥何故发悲？」美人曰：「本欲与君共期偕老，不料上天降罚，祸起萧墙。今夕尽此一欢，明朝永别。君宜速避，不然祸且及君。」生固问之，美人终不肯言，但悲咽流涕而已。生以温言抚慰，复相欢狎。美人长叹，吟诗一律。诗曰：</div>
<div>　　倚玉偎香甫一年，团圆却又不团圆。</div>
<div>　　怎消此夜将离恨，难续前生未了缘。</div>
<div>　　艳质罄成兰蕙土，风流尽化绮罗烟。</div>
<div>　　谁知大数明朝尽，人定如何可胜天。</div>
<div>　　迫次日黎明，美人急促生行。生再三留意，不胜悲怆。行未数里，忽然玄云蔽空，若失白昼。生急避林中，少顷，雷雨交作，霹霹一声，火光遍天。已而云散雨收。生复往其处视之，则华屋美人，不知所在。只见旁边有一古墓，被雷所震，枯骨交加，骷髅震碎，中流鲜血。生大恐惧。急寻归路，回至寓所。询问诸人，乡人言曰：「此处闻有花丽春者，乃宋度宗之嫔妃。其墓亦在此山之侧。」生因忆其言：所谓姓赵名，即度宗之讳名；而咸淳乃其纪年。又况宋之陵寝，俱在此山。而自宋咸淳年间，至我朝天顺年间，实二百余年。其怪即此无疑矣。急治装具，回至庆元县，备以前事白之于人，众皆惊异。生感其异情，不复再娶。后修炼出家，游云梦各省。将家业尽废，遂入天台山，再不复返，不知所终矣。</div>
<div>&nbsp;</div>
<div>　　赵合</div>
<div>　　进士赵合，貌温气直，行义甚高。太和初，游五原，路经沙碛，观物悲叹，遂饮酒，与仆使并醉。因寝于沙碛，中宵半醒，月色皎然，闻沙中有女人悲吟曰：</div>
<div>　　云鬟消尽转蓬稀，埋骨穷荒无所依。</div>
<div>　　牧马不嘶沙月白，孤魂空逐雁南飞。</div>
<div>　　合遂起而访焉，果有一女子，年犹未笄，容色绝代。语合曰：「某姓李氏，居于奉天，有姊嫁洛源镇帅，因往省焉。道遭党羌所掳，至此挝杀，劫其首饰而去。后为路人所悲，掩于沙内。今经三载。知君颇有义心，倘能为归骨于奉天城南小李村，即某家榆耳。当有奉报。」合许之，请示其掩骼处。女子感泣，告之。合遂收其骨，包于橐中。</div>
<div>　　伺旦，俄有紫衣丈人跃骑而至，揖合曰：「知子仁而义，信而廉。女子咨祈，尚有感激。我李文悦尚书也。元和十三年，曾守五原。为犬戎三十万围逼，城池之四隅，兵各厚数十里。连弩洒雨，飞梯排云，穿壁决壕，昼夜攻击。城中负户而汲者，矢如毛。当其时，捍御之兵才二千。激励其居人，妇女、老幼，负土而立者，不知寒馁。犬戎于城北，建独脚楼，高数十丈。城中巨细，咸得窥之。某遂设奇定计，其楼立毁。羌酋愕然，以为神功。又语城中人曰：『慎勿拆屋烧。吾且为汝取薪，积于城下，许人钧上。』及太阴稍晦，即闻城之四隅，多有人物行动声，云以夜攻城。城中慑栗，不敢暂安。某曰不然，潜以铁索下烛而照之，乃空驱牛羊行胁其城。兵士稍安。又西北隅被攻，摧十余丈。将遇昏晦，群胡大喜，纵酒狂歌，云候明晨而入。某以马弩五 ，张而拟之，遂下皮墙障之。一夕并工暗筑，不使有声。涤之以水。时严寒，来日冰坚，城之莹如银，不可攻击。又羌酋建大将之旗，乃赞普所赐，立之于五花营内。某夜穿壁而夺之如飞。众羌号泣，誓请还前掳掠之人，而赎其旗。纳其老幼妇女百余人，待其尽归，然后掷旗而还之。时径救兵二万人，临其境，股栗不进。如此相持三十七日，羌酋乃遥拜曰。『此城内有神将，吾今不敢欺。』遂卷甲而去。不信宿达宥州，一昼夜而攻破其城。老小三万人，尽遭掳去。以此厉害，则余之功及斯城不细。但当时赏罚无章，不得仗节出此城，空加一貂蝉耳。余闻延陵韦大夫旧筑一堤，将防水潦。后三十年，尚有百姓及廉问周公愿其功，而奏立德政碑然。若余当时守壁不坚，城中之人，尽为羌胡之贱隶，岂存今日子孙乎？知子有心，请白其百姓，讽其州尊 与立德政碑足矣。」言讫，长揖而去。合既受教，就五原以语百姓及刺吏，俱以为妖，不听。惆怅而返。至沙中，又逢昔日神人，谢曰：「君为言，五原无知之俗，刺史不明。此城当有大灾，方与祈求幽府。吾言于五原之事不谐，此意亦息。其祸不三旬而及矣。」言讫而没。果如期灾生，五原城馑死万人，老幼相食。</div>
<div>　　合挈女骸骨至奉天，访得小李村而葬之。及明日，道侧遇昔日女子曰：「感君之义。吾之大父，乃贞元中得道之士，有《演参同契》、《续混元经》，子能穷之，龙虎之丹，不日而成矣。」合受之，女子已没。合遂舍家，究其玄微。居于少室。烧之一年，能使瓦砾为金宝；二年，能起毙者；三年，饵之度世。今时有人遇之于嵩岭耳。</div>
<div>&nbsp;</div>
<div>　　虞秀才</div>
<div>　　陆次孙家阊门下塘。有琴川吴氏，僦其旁室居焉。其女美而知书，解词曲，雅好楼居，倚栏吟眺，甚适也。既而徙上塘。过期不偶，忧思成疾死。</div>
<div>　　死后五年，次孙延昆山虞秀才廷皋教子，馆于此楼。一旦，戏谓虞曰：「此吴家小娘子所居，余香犹在也。今君孤眠长夜，得无怜而至乎。」虞年少子，闻之恍然。</div>
<div>　　迫夜入房，则此女在灯下。遂神迷心荡，相与绸缪。自此无夕不至。后虽白昼，尝见其在旁。久而瘵擦日甚。其父亦授徒他处，亟来叩之，不言。固问，始吐实，云：「陆次孙害我。」父惊惋，具舟遣归，女已在舟中矣。归而坐卧相随，妻虽同床，弗能间。未几竟死。</div>
<div>&nbsp;</div></p>
<p>
<p>&nbsp;褚必明</p>
<div>　　镇江褚必明，医人也。少业举之，弗偶，乃弃儒业医。明歧黄之精蕴，察药饵之君臣。远近迎接者，络绎于道，一时称国手云。</div>
<div>　　正统乙已，因视疾往远村，归抵中途，天色已瞑。俄大雨如注，雷与电交作。必明什怖，不能前进。俄见路旁一丛林，蓊郁可依，疾趋避之。至则昂然一居所，且灯烛有光。必明见之，大喜过望。遂叩其门。忽见一丫鬟秉烛而出，问曰：「客何来？」必明曰：「夜深迷路，且值暴雨，欲假宿耳。」丫鬟喏喏，引至中堂，入报。少顷，一女盛妆出迎。花容压西子，月貌赛嫦娥，丰彩动人，异香满室，年可十八九。接必明叙礼毕，坐分宾主。言词举止，悉中矩度。茶罢，女起问曰：「官人尊姓，阀阅何居？」必明揖曰：「仆本郡鄙人，以医为业。因远视疾，迷路至此，暂借贵宅一止宿，未审容否？」女即首肯之。既而泣下曰：「妾早丧严君，鸳帏失偶，即今春秋十八矣。每因时而感叹，恒睹物以伤情。《诗》云：『阜螽，腰腰草虫。』微物遇时，常能感兴，矧人为万物之灵，反独守闺房而空老耶？妾之慨叹者殆此耳。」必明闻言大悟。乃徐言曰：「日月逝矣，岁不我与。青春易失，良晤难期。且男女居室，人之大伦。故《诗》咏《关睢》，《易》首《咸》、《恒》。河间女子非不足称，而西厢佳人尤企仰止耳。娘子年芳美貌，何患无配。倘不弃鲰生，敢效鱼目之混珠也。」女笑而谢曰：「诚良缘，事出天定，非人耳。」即携生手共至寝榻。见壁中挂《彩莲曲》一幅，曲乃女所自制者。生朗诵之。曲曰：　　　</div>
<div>　　彩莲朝下湖西曲，短袂轻绡斗妆束。小红艇子驾双挠，荡破摇摇镜光绿。荷叶荷花锦云，鸳鸯两两护波纹。荷钱却喜似依钿，藕丝还爱似侬裙。湖头昨夜西风雨，沙嘴新添三尺水。翠倒红翻相向愁，波心半露青莲子。彩莲复彩莲，回船正迎浪。不恶归去迟，只嫌明月上。明月团圆湖水秋，清光满面照人羞。郎家只隔湖南宅，咫尺横波日夜流。湖南复湖南，彼岸石头岩。欲上无由上，掩面空自惭。　　　</div>
<div>　　阅诵既毕，深赞其妙。遂解衣就寝，极其欢美，彼此缱绻之私情，固有不待言者。久之，女复请曰：「与君一夕夫妻，犹胜百年姻眷。君他日过此，毋忘旧情可也。」生心疑其言。已而闻鸡鸣声，女辞起，生复就睡。梦中不觉，一张目，但见天色爽明，日光映体。亟起视之，乃袒卧于一荒冢间焉。</div>
<div>&nbsp;</div>
<div>　　赤丁子</div>
<div>　　牟颖，洛阳人。少年时，因醉误出郊野，夜半方醒，息于路旁。见一发露骸骨，颖甚伤之，达曙，躬自掩埋。其夕，梦一少年，衣白练衣，仗一剑，拜颖曰：「我强寇耳。平生恣意杀害，作不平事。因与同辈争，遂为所害，埋于路旁。久经风雨，所以发露。蒙君藏我，故来谢君，我生为凶勇人，死亦为凶勇鬼。若能容我栖托，但君每夜微奠祭我，我常应君指使。我既得托于君，不至饥渴，得令君所求徇意也。」颖梦中许之。及觉，乃试设祭飨之，暗以祈祷。夜又梦鬼曰：「我已托君矣。君每欲使我，即呼『赤丁子一声，轻言其事，我必应声而至也。」颖遂每潜令窃盗，盗人之财物，无不应声随意，致富有金宝。</div>
<div>　　一日，颖见邻家妇有美色，爱之。乃呼赤丁子令窃焉。邻妇至夜半，忽自逾垣而至。颖惊起款曲，问其所由来。妇曰：「我本无心。忽被一人擒我至此，恍如梦觉。不知何怪也。何计却得还家？」悲泣不已。颖甚怜之。潜留数日。而其夫家人求访极切，至于告官。颖知之，乃与妇人诈谋，令妇人出别墅，却自归，言不知被何妖精取去，今却得回。</div>
<div>　　妇人至家后，每三夜或五夜，依前被一人取至颖家，不至晓即却送归。经一年，家人皆不觉。妇人深怪颖有此术。后因至切，问于颖曰：「若不白我，我必自发此事。」颖遂具述其实。邻妇遂告于家人，共图此患。家人乃密请一道流，作禁法以伺之。赤丁子方夜至其门，见符篆甚多，却反白于颖曰：「彼以正法拒我，但力微。再与君力争，当恶取此妇，此来必须不放回也。」言讫复去。须臾，邻家飘风骤起，一宅俱黑色，但是符篆禁法之物，一时如扫。复失妇人。</div>
<div>　　至曙，其夫遂告官，同来颖宅擒捉。颖乃携此妇人逃，不知所之。</div>
<div>&nbsp;</div>
<div>　　赵庆云</div>
<div>　　天水赵君锡，富而好礼者也。侧室有一女，名庆云，年及笄，未许字。聪明美貌，出于天然。父母钟爱之。于后园中构屋数椽，匾曰「百花轩」，女居其内。尝题诗于白壁曰：　　</div>
<div>　　千红万紫竞芬芳，正值清明景艳阳。</div>
<div>　　春意不容轻漏泄，任它蜂蝶往来忙。</div>
<div>　　时深秋之节，草木黄落，景物萧条。庆云不胜凄怆。因散步后园，用以自适。过太湖石畔，俄见隔壁一少年，聪明卓荦，休夸宋玉之才；俊雅风流，不下潘安之貌。问其年，可十六七而已。往来窃视，幽情潇然。女虽不以介怀，然而春心飘荡，深有不能以自拘禁者。自此庆云日往园中，则少年日在窥。彼此目成既久，一日庆云以白罗香帕掷与少年，少年以水晶扇坠复之。吟曰：「花下遇乔才，令人倍怆怀。」女曰：「鹊桥今夜驾，专待粉郎来。」是夜女独俟于门侧，侍妾悉屏去。甫漏尽，少年果至，相与携手而入，解衣就寝，极其欢娱，虽世所称鱼水相投，胶漆孔固，莫是过也。</div>
<div>　　一夕，女与少年酌于花下，金风乍起，秋思爽然。少年乃歌《秋风》词一阕。词曰：　　　</div>
<div>　　秋风萧萧兮雁南归，草木黄落兮夕露沾衣。明月皎皎兮照我帷，蟋蟀在壁兮吟声悲。嗟予山中之人兮猿穴与居，怅独处此兮情莫能娱。怀佳人兮路修阻而莫随，涉川无梁兮登山无车。岁冉冉其逾迈兮曷云能来，念昔者之欢会兮今焉别离。爱而一见兮使我踌躇。　　　</div>
<div>　　女亦口占一律以答云：　　　</div>
<div>　　小衾孤枕兴萧然，蟋蟀微吟近枕边。千里有缘谁约信，几秋多病只高眠。残云淡月<a href="http://www.mingqingxiaoshuo.com/shitairenqing/wutongying/" target="_blank" class="infotextkey">梧桐影</a>，孤雁西风蜡炬烟。人道少年行处乐，我今惆怅酒尊前。　　　</div>
<div>　　吟毕尽欢。</div>
<div>　　自是旦去暮来，倏经半载。而庆云日见其眉锁春愁，脸消粉黛，神思恍惚，肌肤疲弱，病觉深矣。父母怪问其故，女终不答。忽云「郎君至矣」，遂昏沉半晌。君锡知其为鬼祟所惑，乃潜于卧处窥之，直更余，见一少年自外而入，抚女曰：「慎勿以此情，泄于汝父母。万一不谨，不惟贻累于我，抑且取罪于汝。汝之症将久而自愈也。」女唯唯而已。临别，少年曰：「会晤难先期，居诸不再得。」女应声曰：「今日<a href="http://www.mingqingxiaoshuo.com/zajuxiqu/chengfengliuwanghuanbaihuating/" target="_blank" class="infotextkey">百花亭</a>，明朝何地客。」少年泣别而去。君锡乃尾之，至后园桑下而没。</div>
<div>　　翌日，令人伐木发其地，得一伏尸，俨然若生者状。君锡怒斩其首，而焚其骸骨，夷其故址。少年遂不复见，而女病亦寻愈矣。</div>
<div>&nbsp;</div>
<div>　　郑婉娥传</div>
<div>　　洪武初，吴江沉韶，年弱冠，美姿容。尝遨游襄汉间，次于九江。偶秋雨新雾，水天一色。韶偕陈、梁二生，同访琵琶亭。吟白司马芦花枫叶之篇，想京城女银瓶铁骑之韵，引睇四望，徘徊久之。于时月明风细，人静夜深。方取酒共酌，闻月下仿佛有歌声，乍远乍近，或高或低。三人相顾错愕。梁生戏曰：「得非商妇解事乎？」韶曰：「尔时乐天尚须千呼万唤，今日岂得容易呈身哉。」陈生曰：「老大蛾眉，琵琶哀怨，纵使尊前轻拢慢捻，适足以增天涯沦落之感，岂能醉而成欢耶？」韶曰：「且静听之。」良久而寂。酒罢回船，竟莫知其何故。</div>
<div>　　独韶迭宕，好事多情，翌日往究其实。踌躇之间，了无所见。兴阑体倦，方欲言还，忽奇香馥郁，缥缈而来。韶异之，延仁以俟。茶顷，一丽人宫妆艳饰，貌类天仙。二小姬前导，一持黄金吊炉，一抱紫罗绣褥，冉冉登阶。意必贵家宅眷，临赏于此。隐壁后避之。小姬铺褥庭心，丽人席地而坐。顾姬曰：「何得有生人气，元乃昨夕狂客在是乎？」韶惧其使人搜索，趋出拜见，且谢唐突，丽人曰：「朝代不同，又无名分，何唐突之有？但诸郎夜来谈笑，以长安娼女、浮梁商妇见目，无亦太过乎？」韶仓卒莫知所对。丽人呼使同茵，辞让再四，固命之，乃就席。因问姓氏，丽人曰：「欲陈本末，惧骇君听。然吾非祸于人者，幸勿见讶。妾伪汉陈主捷妤郑婉娥也，年二十而死，殡于近亭，二侍女，一名钿蝉，一名金雁，亦当时之殉葬者。」韶素有胆气，兼重风情，不以为怪也。丽人曰：「妾沉郁独居，无以适意，每于此吟弄，聊遣幽怀。诅意昨宵为诸郎所据，败兴浩歌而返。今幸对此良宵，复遇佳客，足以偿矣。」使钿蝉归取酒肴，饮于亭上，自歌其词曰：「郎忆之乎，即昨日所讴之《念奴娇》也。」词曰：　　　</div>
<div>　　离离禾黍。叹江山似旧，英雄尘土。石马铜驼荆棘里，阅遍几番寒暑。剑戟灰飞，旌旗乌散，底处寻楼艘。暗呜叱咤，只今犹说西楚。樵淬玉帐虞兮，灯前掩面，泪交飞红雨。凤辇羊车行不返，九曲愁肠慢苦。梅瓣凝妆，杨花翻曲，回首成终古。翠螺青黛，绎慵画眉娬。　　　</div>
<div>　　歌竟，劝韶尽饮数杯。后韶豪态逸发，议论风生。与丽人谈元末群雄起灭事，历历如目睹，且询陈王行事之详。丽人凄然泣数行下。泣已收泪曰：「且谈风月，不必深言，徒令人怀抱作恶耳。」因口占一诗曰：</div>
<div>　　风槛龙舟事已空，银屏<a href="http://www.mingqingxiaoshuo.com/shitairenqing/jinwumeng/" target="_blank" class="infotextkey">金屋梦</a>魂中。</div>
<div>　　黄芦晚日空残垒，碧草寒烟锁故宫。</div>
<div>　　隧道鱼灯油欲尽，妆台鸾镜匣长封。</div>
<div>　　凭君莫话兴亡事，泪湿胭脂损旧容。</div>
<div>　　诵而索和。韶即依韵赓以酬之曰：</div>
<div>　　结绮临春万户空，几番挥泪夕阳中。</div>
<div>　　唐环不见新留袜，汉燕犹余旧守宫。</div>
<div>　　别苑秋深黄叶坠，寝园春尽碧苔封。</div>
<div>　　自惭不是牛僧孺，也向云阶拜玉容。</div>
<div>　　丽人曰：「可谓知音。」于是促席畅饮，共宿于庭，相与媾欢，一如人世。少焉，天上啼鸟，城头鼓歇。两人扶携而起曰：「今夕当归舍中，谋为久计。不宜风眠露宿，贻俗子辈嗤笑。」韶颔之。</div>
<div>　　亟返逆旅，则陈、梁二生紧候开舟。乃绐曰：「昨得家书，促回甚急，必有他故，不得同行矣。」二生信之，执手而别。韶是晚再去，金雁已先在矣。遂导过亭北竹阴中，半里余，见朱门素壁，灯烛交辉。才及重堂，丽人迎笑。出紫玉杯饮韶曰：「此吾主所御，今以劝郎，意亦不薄矣。」宿留月余，不啻胶漆。一夕，丽人语韶曰：「妾死时伪汉方盛，主宠复深，故玉匣珠襦，殡送极一时之富贵，幽宫神道，坟茔备一品之威仪。是致五体依然，三魂不昧。向者庐君爱女南极夫人偶此嬉游，授妾以太阴炼形之术。为之既久，不异生人。夜出昼藏，逍遥自在。君宜就市求青羊乳半杯，勤勤滴妾目中，乳尽眼开，白日可起。」韶如言求乳，以滴其两。屈指三旬，然能步。或同携素手，游衍隧中，或并倚香肩，笑歌亭上。韶迷恋情深，乡闾念浅，春来秋去，四载于兹。虽比目并游之鳞，戢翼双栖之羽，未足以喻其绸缪婉恋也。</div>
<div>　　是年冬初，丽人无故忽耳。」韶闻言，凄惶感怆，欲自缢于隧间。丽人不可，曰：「郎阴寿未终，妾阴质未化，倘沉溺世缘，致君非命，冥司必加重谴。彼此牵缠，何时是了。兼之定数，举莫能逃。纵曰舍生，亦为徒死。」韶乃止。金雁、钿蝉辈亦依依不忍舍。咸设饮食，与韶送程。既晓，丽人奉赤金条脱一双，明珠步摇一对，付生曰：「表诚寓意，睹物思人。再会无期。愿郎珍重。」亲送至大门之外，掩袂障面而还。韶犹悲不自己，残泪盈眶。顾盼之间，失其所在。乃重寻原店，收拾归家。</div>
<div>　　数月，梁生至自襄阳。陈生客死房县。方咎韶负约，韶密以告，弗信也。出条脱步摇示之，乃惊曰：「此非尘上间物，奇宝也，诚子之遇仙矣。」知此事者，惟梁生一人。故生有《琵琶佳遇》诗，并附于此。诗云：　　　</div>
<div>　　忆昔少年日，加冠礼初成。</div>
<div>　　春衣紫罗带，白马红繁缨。</div>
<div>　　吴中自昔称繁华，回环十里皆荷花。</div>
<div>　　窥红问绿谢游冶，与余共泛星河槎。</div>
<div>　　星槎留连盆浦边，空亭醉访琵琶弦。</div>
<div>　　银击节不堪问，锦袜生尘殊可怜。</div>
<div>　　庐山月下犹未去，婢停玉貌湖边遇。</div>
<div>　　追随钿雁双娇娆，直入金屏最深处。</div>
<div>　　春风东来绽牡丹，洞房香雾椒兰。</div>
<div>　　合情惯作云雨梦，鸳枕生愁清夜阑。</div>
<div>　　前朝佳丽夸环燕，图出千人万人羡。</div>
<div>　　太真颜色赵肌肤，绣帐悬灯几回见。</div>
<div>　　情缘忽断两分飞，归来如梦还如痴。</div>
<div>　　缥囊留得万金赠，凄凉忍看徒伤悲。</div>
<div>　　徒伤悲，难再得。当初若悟有分离，　　</div>
<div>　　此生何用逢倾国。韶从此不复再娶，投礼道士周玄初为师，授五雷斩勘之法。往来两浙间，驱邪治病，祷雨祈晴，多有应验。后失所在，近有人于终南及嵩山诸处见之，疑其得道云。</div>
<div>&nbsp;</div>
<div>　　马仲叔</div>
<div>　　辽东马仲叔、王志都，相知至厚。仲叔先亡。忽现形谓志都曰：「吾不幸先亡，心恒相念。念卿无妇。当为卿得妇。」遂与之期。至日，大风昼昏。向暮，果有妇人在寝室中。志都问其由，曰：「我河南人，父为清河太守。临当见嫁，不知何得至此。」志都告之故。遂成夫妇。往诣其家，大喜，以为天相与也。志都后为南郡太守。</div>
<div>&nbsp;</div>
<div>　　三赵失舟</div>
<div>　　淳熙十二年，赵宗室叔姪三人，自临安调选。共买小舟经吴兴，过溪中一滩，午风大作，天色晦瞑，舟即沦覆，水浅不死。适一笼漂至，则叔之诰敕袍靴之属也。叔甚喜。继又漂至一笼，则二姪文书在焉。日已暮，投宿村舍。清晨徒步而行，见田父荷锄治地。以昨事告之，父曰：「何不问赵法师也。」三赵行访，则法师亦宗室素相善者。法师曰：「彼小小川渎，何能坏舟，是必有异。吾术制神鬼，立可知矣。」少顷，神鬼盈门。询昨为祟者，即此田父也。法师责之，索舟中之物，答曰：「一一皆分属鬼家矣。」法师怒曰：「汝既溺舟，又取所赍，安得逃罪！」对曰：「某忝为当界土地，前此奉城隍司牒，命覆此舟。舟中物皆据牒交领，惟三人诰命书制，非籍中所载，旋送还之矣。牒存可验。 」法师取而视之，果然。</div>
<div>&nbsp;</div>
<div>　　张生</div>
<div>　　张余庆年十四。其老仆王某有女，年十三而美。嬉戏相得，曰：「吾他日为官，则以尔为次夫人。」至女年十六，有孕未产，王某夫妇，俱不知其为余庆好也，令之自缢。女哀哭乞命，而余庆竟不之白。迨死焚尸，但日夜饮泣而已。</div>
<div>　　嗣后，余庆常见此女，红裳绿衣，于静中现形。及余庆将娶，见女贺曰：「大舍成亲乎？吾当以一白羊相赠。」及成婚三四旬，余庆于枕下抚一人臂，以为妻也。问妻，而妻不知。乃于密室独处，时见其来，然不及乱。后病，则盛妆而至，登榻求合，不能拒也。乃祖延一道者，教以修炼。道者对榻，闻其梦中作咿嗄声，揭被视之，则遗精矣。道者再三问故，以告。道者愠曰：「君误我事。我术每三月必调摄见效，而谁知君有此哉。」乃向空祝曰：「若张生阳寿合终，小娘子今夕再至。若不当夭，则舍之何如？」是夕余庆复见此女力求欢合，余庆坐以挥之，三夕不就枕。又十五日而亡，年仅二十九。</div>
<div>&nbsp;</div>
<div>　　来仪</div>
<div>　　高邮张同知，里中有王氏女，以夫贫不能娶而死，女亦自缢。张嘉其节，为言于有司，欲表其阍，未之竟也。张有仆名来仪者，年弱冠。使之运小舟，旋风大作，舟几覆者数。忽见空中一宫妆女子下，有二仆青衣小帽，号曰「先锋」，一名张宝，一名王友宣。言曰：「我天仙织女也，爱汝俊少，愿为夫妇。」来仪不从，欲执而鞭之，不允，乃去。明日又至，如是再三。张疑拟曰：「来仪得非因里中王氏故感怪耶？」言已，此女即传言：「我非织女，实王氏女也。感汝厚意，故来就汝，汝何用固辞。」张乃为文祭女子：「汝弃生全节，方得乡誉。奈复自污，甘人唾骂，汝必不为。或他鬼假托汝名，汝亦不可不诉诸天曹治之，以清汝迹。」祭毕，女不复至。</div>
<div>&nbsp;</div>
<div>　　鬼国母</div>
<div>　　建康巨商杨二郎，本以牙侩起家，数贩南海，往来十余年，累资千万。淳熙中遇盗，同舟尽死，杨坠水得免。逢木抱之，沉浮两日，漂至一岛。登岸信脚所之，入一洞中。男女多裸形，杂沓聚观。一最尊者称鬼国母，令引前问曰：「汝愿住此否？」杨无计逃生，应曰「愿住」。母即命鬟治室，合为夫妇。饮食起居，与世间不异。或旬日，或半日，常有驶卒持书至曰：「真仙邀迎国母，请赴琼室。」母往，其众悉从，杨独处洞中。他日杨亦请行，母曰：「汝凡人，不可。」杨累恳，母许之。飘然履虚，如蹑烟云。至一馆宇，优乐盘肴，极为丰洁。母正位而坐，引杨伏于桌帏，戒之屏息勿动。移时，庭中焚楮，哭声齐发。审听之，即杨之家人声也。乃从桌下出，家人皆以为鬼。惟妻泣曰：「汝没于海中二年余，我为汝发丧行服，招魂卜葬。今夕除灵，故设水陆做道场。何由在此，人耶鬼耶？」杨曰：「我原不曾死。」具道所遇曲折，妻方信之。鬼母在外招呼，继以怒骂，然终不能相近。少顷寂焉。杨乃调药数岁，顶项始复本形。</div>
<div>&nbsp;</div>
<div>　　僧智圆</div>
<div>　　郑余庆知梁州时，有龙兴寺僧智圆，善持禁鬼术，制邪理病如神，候门者日数十人。后老稍倦，郑颇礼之。因求往城东隙地，起草舍而居，有沙弥二人服役。</div>
<div>　　数年，有布衣妇人，甚端丽，至阶作礼，泣曰：「妾不幸夫亡子幼，老母病危，求神师特救。」僧曰：「贫僧老倦，请母就此。」妇人再三泣请，且言「母病亟，不可扶举」，许之。妇言：「从此向北二十余里，至一村，村侧近有鲁家庄，但访韦十娘是也。」僧诘朝如言访之，不得乃还。明日妇人复至，僧责曰：　　</div>
<div>　　「昨我远赴约，不意差谬如此。」妇人曰：「只去师所二三里耳。」僧怒曰：「老僧衰暮，决不往矣。」妇人乃大声曰：「既作慈悲，何难此耶？今须去！」因上阶牵僧臂。僧亦疑其非人也，以刀刺之，即一沙弥死矣。僧遽瘗之。</div>
<div>　　是日，有人备报沙弥之死于其家人。家人即诣僧，僧犹绐焉。家人遂诉官。郑公大骇。僧曰：「此宿债也，有死而已。但求假七日，得归持念，为将来资粮。」郑公许之。僧沐浴设坛，急印契缚考其魅。凡三夕，妇人见于坛上，言：「我类所求食处，辄为师所破。沙弥且在，若设誓，必相还也。」智圆设誓，妇人喜曰：「沙弥在城南古丘中。」僧言于官。吏如言寻之，沙弥果在，神已痴矣。发棺中尸，乃一苕帚也。僧自是绝其术。</div>
<div>&nbsp;</div>
<div>　　唐俭</div>
<div>　　唐俭过洛城，渴甚。见路旁一室，有妇人向明缝袜，因乞浆焉。妇转别室取浆，俭视其室，无厨灶也。问之「何不置火？」妇曰：「贫无以炊，侧近求食耳。」言未已，即缝袜如故，观其意绪，甚忙也。又问之，曰：「妾夫薛良，贫贩者也。妾谨事舅姑十余年矣。明早吾夫将来，故忙耳。」俭微挑之，坚拒不答。俭愧谢之，致饼两轴而行。</div>
<div>　　明晨，因遗失要书，复反，则途遇货师薛良之枢也。俭骇异，随至墓所，即昨之路旁耳。及启穴葬良，见良妻棺上有饼两轴，新袜一双。即问其死之年，葬之地，信舅姑之侧也，十余年矣。</div>
<div>　　俭遂东去，舟次扬州。州有二墓，一太湖令韦漳之子，葬已十年；一江都尉裴冀之爱妾，葬期年。适值两发其棺，则韦之一履在妾棺中，妾之一履在韦棺中。韦父大叹，妾夫唾骂。俭讯之，因知其未死前之通奸者。俭思念曰：「贫贩之妻，死犹有事舅姑之心。逾宠之妾，既死而好心不已，况于生乎！信士君子不可厚于此辈，而薄薄妻也。」</div></p>
<p>
<p>&nbsp;钮婆</p>
<div>　　郸州司法关某，有佣妇人，姓钮，年长，谓之「钮婆」。并有一孙名万儿，关氏子名封六，年俱五六岁。关氏亦优视万儿焉，每封六制一新衣，即将故者与万儿，钮婆忽怒曰：「皆是小儿，何贵何贱！而彼衣皆新，我儿独旧，甚不平也。」关妻曰：「此吾子。尔孙仆隶耳。吾念年齿相类，故以衣之，奈何不知公理。」钮婆笑曰：「二子何异乎？」关妻曰：「仆隶那与好人同。」钮婆曰：「审不同？吾请试之。」遂引封六及其孙，悉内于裙下，着地按之，封六即与万儿无别。乃曰：「此即同矣。」关妻大惧，与司法同请，仍以二子致裙下按之，复还封六本形。关氏始另居钮婆，阳厚待之，阴欲害之。令妻以酒醉之，司法伏户下，以攫击之，中脑有声，而窥视其形，乃数尺栗木也。关氏夫妻大喜，命斧砍而焚之，钮婆又自室中出矣。曰：「郎君何戏之酷耶？」言笑如前，殊不介意。郸州之人知之。关不得已，将白于观察便。已见有一白于观察使者，即己之身形面貌也。惧而归家中，已有一己之身形面貌者先归矣。妻子莫能辨，又哀求钮婆，始两关身复合为一。自此钮婆在关氏十数年，无敢患之者。</div>
<div>&nbsp;</div>
<div>　　刘氏子妻</div>
<div>　　刘氏子者，少任侠，有胆气。常客游楚中，交游多恶少，邻人王氏有女，刘求聘之，王氏不许。</div>
<div>　　后数年，仍游楚中，与旧交昼猎夜饮。一日，于郊外十余里，见墓棺暴露。夜归饮酒，雷雨忽作。是日王氏女暴卒于家，雷雨失尸，莫知之也。众见雷雨才息，群戏曰：「此时能至坏冢者，当设一筵以赏其事。」刘曰：「我能之。」乃取一砖，写列众名，持去墓所，夜半方至。见有物蹲踞棺上，刘视之，乃即王氏女之死尸也，刘舍砖于棺上，负尸而归。众方欢饮，闻刘有负重之声，门开，直人灯前，则置尸于地，尸亦卓立。一座惊倒。刘曰：「此我妻也。」遂拥尸同寝。至四更，忽觉口鼻微微有气，已渐苏矣。问所以，乃知即是日暴疾亡者女，亦不知尸踞棺上何由也。刘遂与之洗面耀手，整钗髻。闻邻相骇：王氏女暴卒未殓，因雷失尸。乃始告王氏，成婚焉。</div>
<div>&nbsp;</div>
<div>　　大历士人</div>
<div>　　唐大历中，有士人独行，到凤凰台，望见一男子与一妇人相和而歌，声彻云际。妇人歌曰：</div>
<div>　　深闺闲锁难成梦，那得同衾共绣床。</div>
<div>　　一自与郎江上别，霜天更自觉宵长。</div>
<div>　　男子和曰：</div>
<div>　　纤阿敛照窗风起，渐觉霜寒逼玉床。</div>
<div>　　幽恨从来无早暮，不知宵漏向人长。</div>
<div>　　又歌曰：</div>
<div>　　愁听黄莺唤友声，空闺曙色梦初惊。</div>
<div>　　窗间总有花笺纸，难寄妾心字字明。</div>
<div>　　和曰：</div>
<div>　　遥知把笔怯禽声，密语书来屡自惊。</div>
<div>　　若道花笺传不尽，幽情含处已分明。</div>
<div>　　又歌曰：</div>
<div>　　寂静璇闺度岁年，并头莲叶又如钱。</div>
<div>　　愁人独处那堪此，安得君来独枕眠。</div>
<div>　　和曰：</div>
<div>　　愁多四月日如年，金错囊无买醉钱。</div>
<div>　　满地落花愁不寐，非关明月夜迟眠。</div>
<div>　　又歌曰：</div>
<div>　　卧病匡床香屡添，夜深犹有一丝烟。</div>
<div>　　怀君无计能成梦，更恨砧声到枕边。</div>
<div>　　和曰：</div>
<div>　　寒灯未灭夜愁添，轻帐垂罗薄似烟。</div>
<div>　　忘却闺中病无寐，空教魂梦到君边。</div>
<div>　　歌罢，其人迫而视之，乃二兽焉。一类猪而体特高，蔚有文采；一类龙而小，遍体纯黄色。其人惊而走。行者问之，因语其故。共往观之，寂然无所见。</div>
<div>&nbsp;</div>
<div>　　王守一</div>
<div>　　唐贞观初，洛城有一布衣，自称终南山人，姓王名守一。常负一大壶卖药，其药神效，人皆德之。然人求其药，而或不之与；人不求药，而或强与之。</div>
<div>　　有柳信者，其子弱冠。忽于眉头生一肉块，疗之不能。守一焚香，备酒脯，若祭祝者。乃于壶中探一丸药，嚼敷肉块。复请具樽，须臾，肉块破，有一小蛇堕地，长半尺，五彩烂然，渐长及丈。守一将酒尽饮，叱一声，其蛇腾起，云雾昏暗。守一即乘蛇而去，不知所在。</div>
<div>&nbsp;</div>
<div>　　臂龙</div>
<div>　　大江金山寺，有行者，素佻达。尝昼寝，同袍戏之，画一龙于其臂，状颇逼真。行觉曰：「吾寝而臂出龙，岂非天授乎。当黥之以成其异。」乃以针刺而加墨焉。</div>
<div>　　积数月，墨色渐紫，又数月，其纹隆起，约高一黍米。每风雨之夕，此龙蜿蜒如动，一臂为之摇摇不安。行病之。他日澡于江，江水为之开豁数丈。此臂腾掉，如非己有者。行益以为神。时没水中，见鼋鼍鱼鳖，历历在目。一旦，自念曰：「金山盘踞江心，其下疑有根着。盍探之。」乃下投，穷至江底，见山根，大仅数抱，若一柱擎其山焉。因运臂撼之，山为摇不止，屋字皆动。僧怖，以为地震，焚香祝三宝。食顷而定。行既登山，而窃笑之。旬日，乃为同袍说其实。同袍惊以白长老。长老曰：「此妖人也。」潜诣镇江告官，请杀之。官谓诬妄，不为理，僧惧其为己累也，醉行而缢之。行既亡，龙亦顿逝，无灵焉。</div>
<div>&nbsp;</div>
<div>　　张茂先</div>
<div>　　张茂先博学强记。尝为建安从事，游于洞宫，途遇一人问曰：「君读书几何？」对曰：「往古之书，茂先尽读之矣。」其人笑而不应。张见其人议论超然，心服欢交，随之入大石中，则见别是天地，宫室嵯峨。一别室，陈书满架。其人曰：「此历代史也。」又一室，则曰「万国志也」。室室不同，书名不一，皆世所未有者。如三坟五典、八索九丘、《祷机》、《春秋》，亦皆在焉。惟一室宇高封密，二犬守之。其人指二犬曰：「此龙也。内藏玉京、紫蔽、金真、七玻、丹书、紫字诸秘籍耳。」张心乐之，愿赁住数日。其人笑曰：「君痴矣。此岂可赁地耶？」即命童送出。张讯地名，童曰：「福地也。」</div>
<div>　　张出，回首视之，但见杂草藤萝苔薛，周围绕石而已，抚石徘徊，不忍速舍。良久，下拜而去。随着《博物志》，多琅中所得。帝使削去，惜哉。</div>
<div>&nbsp;</div>
<div>　　王布女</div>
<div>　　永贞年，（东市）百姓王布知书，藏镪千万。生女年十四，艳丽聪明，非凡人比。而两鼻孔垂寸许息肉，如皂荚子，根如麻线，触之痛入心髓。布为之求医，不治。偶有乞食梵僧求治，布许之。僧以白色药吹鼻，摘息肉而珍藏之，鼻仍无恙，略出黄水而已。僧不受谢，行疾如飞。</div>
<div>　　少顷，一美少年叩门曰：「有胡憎来否？」布白之。少年不悦曰：「我因马小，竟后此僧矣。」布问之，曰：「上帝失乐神二人，藏于君家女鼻中。我奉帝命来取，不意僧先取之。吾当获谴矣。」布方作礼，举首而失。</div>
<div>&nbsp;</div>
<div>　　海贾</div>
<div>　　大观中，广南有海贾，舟落一所。舟中有一老于海者曰：「此海外怪洋也。我曾至此，百怪出没，几丧其命。今已矣夫！」至暮，天水皆黄浊。忽一山峙水，山巅崩，巨声振厉，激水高丈余。黑云亘山横起，云中两朱塔，隐隐有光。老者趋移舟曰：「是龙怪也。」令众持弓矢满引，鸣钲鼓，齐噪而行。一巨人长丈余，出水面，持金刚杵来。众齐声诵观音，投经文，乃没。老者曰：「此不宜夜泊，盍入怪港。」指示篙师，水迅急，转盼即到，磴泊港心。风止月明。老者命抟饭数百枚，或问其故，老者不应。忽大舟然来，掷饭与之，且唾且骂。彼人争夺而食。少顷舟益多，或出或没。掷饭如前，约四更始散。老者曰：「是皆覆舟鬼也，月中无影。常视舟行求食者。」将晓，张帆前进，忽觉水气腥秽，大蟒千百出没波间。将舟浮至高岸，隆然如山，多荆棘。少壮数人登之以问途。行四五里，见长城横亘，不知所极，高百尺。到一门，两巨人坐门下，各持众髻，挂于大木杪。入门，携火盆出，取一人炙焦黑，分食之。旋携盆入。众乘其入也。悉断发，沿水疾走。老者亦不之识也。适幸风便，犹数月到家。</div>
<div>&nbsp;</div></p>
<p>
<p>&nbsp;卢生</p>
<div>　　李弘农令之女，卢生聘之矣。及吉日，女巫谓夫人曰：「佳婿卢郎，信长髯者乎？」夫人曰「然」。女巫曰：「是非夫人之子婿也。夫人之婿，形中而白，且无须也。」夫人惊曰：「吾女今夕得适人乎？」巫曰「得」。夫人曰「既得适人，又何云非卢郎也？」巫曰：「我亦不识也。」举家怒巫而逐之。</div>
<div>　　及卢亲迎，见女，忽惊而奔。众宾追之不返。李弘农素负气，不胜其愤，且恃女容可人，尽邀客人，呼女出拜。指之曰：「此女岂惊人者耶？今不觌面，人且以为兽形也。」众皆愤叹。弘农曰：「此女已奉见矣，如有能聘者，愿应今夕佳期。」郑任为卢之滨，在焉。遂起拜，成礼。家众视其貌，即巫之所言也。</div>
<div>　　后郑任逢卢，问其故。卢曰：「两眼赤且大，如盏。牙长数寸，出口两角。宁不惊而奔乎。」郑、卢素相善，乃出妻以示之，卢大惭而退。</div>
<div>&nbsp;</div>
<div>　　李君</div>
<div>　　江陵副使李君，未第时，于华阴店中见白衣人，与之围炉饮啜，随与同行。至昭应，白衣人曰：「凡事预定，不可多求。君欲知后事，当留一笔。」乃书三封，题缄云：「甚急则开之。」遂谢别而去：后连求第，不得，且无资粮。乃开书一封，则曰：「青龙寺门前坐。」遂往，已晚矣。坐良久，不敢归。适寺僧将闭门，见李君，延入。熟视久之，曰：「得非松滋李长官之子乎？」李君曰：「然。」憎曰：「长君，我故旧也。曾有钱二千贯，寄在我处。今还付郎君，幸之幸矣。」明日李君载而行，遂为富室。后又不第，进退两难。再开书一封，则曰：「西市辔行头坐。」即往坐楼饮。适楼下有议将钱买科甲者。问之，曰：「曾有愿出钱一千贯买及第者，约之不至。所以主试郎君在此。」李君即自买之，及第，官至殿中江陵副使。后患心痛危急，开第三封书，则曰：「可处置家享矣。」由是遂卒。</div>
<div>&nbsp;</div>
<div>　　李行修</div>
<div>　　故谏议大夫李行修，娶江西廉使王仲舒女。贞懿贤淑，行修敬之如宾。王久有幼妹，尝挈以自随。行修亦深所鞠爱，如己之同气。</div>
<div>　　元和中，有名公与淮南节度李公论亲，诸族人在洛下。时行修罢宜州从事，寓居东洛。李家吉期有日，固请行修为傧。是夜礼竟，行修昏然而寐，梦己之再娶，其妇即王氏之幼妹。行修惊觉，甚恶之，遽命驾而归。入门，见王氏晨兴，拥膝而泣。行修寻究其由，家人皆曰：「老奴于厨中自说，五更作梦，梦阿郎再娶王家小娘子。」行修以符己之梦，尤恶其事，乃强喻王氏曰：「此老奴梦，安足信。」元何，王氏果以疾终。</div>
<div>　　王公悲恸且极。遂有书疏，意托行修续亲。行修伤悼未忘，固阻王公之请。有秘书卫随者，即故江陵尹伯玉之子，有知人之鉴，言事屡中，忽谓行修曰：「侍御何怀亡夫人之深乎？如侍御要见夫人，奚不问稠桑王老。」</div>
<div>　　后二三年，王公屡讽行修，托以小女，行修坚不纳。及行修除东台御史，是岁，汴人李介逐其帅，诏征徐泅兵讨之。行修缓辔出关，程次稠桑驿，已闻敕使数人先至，遂取稠桑店宿。至是日造曛瞑，往逆旅间，有老人自东而过，店之南北，争牵衣请驻。行修讯其由，店人曰：「王老善彔命书，为乡里所敬。」行修忽悟卫秘书之言，密令召之。遂说所怀之事。老人曰：「十一郎欲见亡夫人，今夜可也。」乃引行修，使去左右，屣屦，由一径入土山中。又涉一坡，近数仞，坡侧，隐隐若见丛林。老人止于路隅，谓行修曰：「十一郎但于林下呼『妙子』，必有人应。应即答云：『传语九娘子，今夜暂将妙子，同看亡妻。』」行修如王老教，呼于林间，果有人应。仍以老人语传人。有顷，一女子出，行年十五，便云：「九娘子遣随十一郎去。」其女子言讫，便折竹一枝跨焉。行修观之，迅疾如马。须臾，与行修折一竹枝，亦令行修跨，与女子并驰。依依如抵西南。行约数十里，忽到一处，城阙壮丽，前经一大宫，宫有门。乃云：「但循西廊直北，从南第二院，则贤夫人所居。内有所睹，必趋而过，慎勿怪。」行修心记之。循西廊，见朱里堤幕下灯明，其内有横眸寸余数百。行修一如女子之言，趋至北廊。及院，果见行修十数年前亡者一青衣出焉，迎行修前拜，乃赍一榻云：「十一郎请坐，娘子续出。」行修比苦肺疾，王氏尝与行修备治疾皂英子汤。自王氏之亡也，此汤少得。至是，青衣持汤，令行修啜焉，即宛似王氏手煎之味。饮未竟，夫人遽出，涕位相见。行修方欲伸离恨之久，王氏固止之曰：「今与君幽显异途，深不愿如此，贻某之患。苟不忘平生，但得纳小妹鞠养，即于某之道尽矣。所要相见，奉托如此。」言讫，已闻门外女子叫：「李十一郎速出！」声什切。行修仓卒而出，其女子且怒且责：「措大不别头脑，宜速返！」依前跨竹枝同行。有顷，却至旧所。老人枕块而寐，闻行修至，遽起云：「岂不如意乎？」行修答曰「然」。老人曰：</div>
<div>　　「须谢九娘子遣人相送。」行修亦如其教。</div>
<div>　　行修困惫甚。因问老人曰：「此等何哉？」老人曰：「此原上有灵应九子母祠耳。」老人行，引行修却至逆旅。壁荧荧，枥马啖刍如故，仆夫等昏惫熟寐。老人因辞而去。行修心帻然一呕，所饮皂英子汤出焉。</div>
<div>　　时王公亡，移镇江西矣。从是，行修续王氏之婚，后官至谏议大夫。</div>
<div>&nbsp;</div>
<div>　　卢求</div>
<div>　　杨嗣复，李翱之妹婿也。卢求者，翱之子婿也。嗣复主试时，卢求不第。翱典合肥郡，识一道士，奇之。令备奏章，问卢功名焉。道士乃饮酒数斗，稍寝，整衣北拜。对案手疏二缄，授翱曰：「有主试，方开小缄。见榜，方开大缄。不可错乱。」及定主试，仍杨嗣复也。小缄云：「裴头黄尾，三求六李。」翱亦未知卢求之果得功名否也。及张榜，状元即裴求也。卢求次之。榜未者黄驾也。翱始开大缄，缄中并无他说，但抄彔所张之榜耳。翱益奇敬之。</div>
<div>　　后翱领襄阳，道士复来曰：「公之政美，当有善报。盍出子女示之。」既视翱子，乃曰：「不及公矣。」又曰：「三女皆贵人母也，外孙必皆宰辅。」后果卢求子卢携，郑亚子郑畋，杜审权子杜让能，皆官将相。</div>
<div>&nbsp;</div>
<div>　　秀师言记</div>
<div>　　唐建中未，崔晤、李仁钧，表兄弟也，同候调京师。荐福寺一僧名神秀，晓阴阳术，崔李共问己之祸福焉。僧不应，而私厚礼李曰：「君今选江南县，甚称意。又六年，摄本府纠曹，合监刑小僧。乞将小僧骸骨，葬于瓦棺寺后松林中，则僧愿也。」言讫堕泪。又曰：「崔之福，已尽此矣。崔之孤子，君实扶之。崔之孤女，君之继室也。秘之秘之。」崔诘朝问李，李曰：「无他说也，但云李当作崔之婿耳。」崔妄其言不信。</div>
<div>　　后果僧坐泄宫中密事，付李笞死。李捐俸，赁瓦棺寺地，筑浮图以葬之。未几。一军伶前白曰：「一女子求婚于君。云君之表姪女也。」召而问之，乃：知即崔晤之女也。晤已死五六年矣。晤子女因不能糊口，乃随叔晔来至李之任所，而晔又不知所之矣。李怜而纳之，曰：「僧之言信也。」</div>
<div>&nbsp;</div>
<div>　　尉迟敬德</div>
<div>　　隋未，太原一书生，家邻官库，因穴入之。内有金甲人持戈曰：「此钱数万贯，尉迟公之有也。得尉迟帖来，任汝所取。」书生乃遍访之，适裸身锻铁处得尉迟敬德焉。尉迟方蓬首锻炼，书生乃伺其歇也，拜之曰：「生贫困，乞借君钱五百贯可乎？」尉迟曰：「吾打铁人耳，何故侮我。」生曰：「若能哀悯，但赐一帖足矣。尉迟大笑，即书付之。书生以帖至库，金甲人即令书生系之于梁上，而以五百贯与之。</div>
<div>　　后敬德立殊功，请归乡里，敕赐钱一库。阅其簿，则失五百贯矣。主库者乃于梁上得帖，即尉迟之手笔也。尉迟大惊，召书生问其故而礼之。出库钱，聚故旧而分之。</div>
<div>&nbsp;</div>
<div>　　车公</div>
<div>　　唐贞元中，万年县捕贼官李公，以脍食客。脍未至，适一客遽然来曰：「我能识定数。」李公曰：「今日食脍，抑谁不得食者？」客微笑曰：「惟足下不得食耳。」李公不信。适京兆尹来召，李公趋赴，且曰：「庖人必留脍以待我。」及李公归，御脍将食，适屋毁堕，盘碎脍泥，竟不得食。</div>
<div>&nbsp;</div>
<div>　　崔洁</div>
<div>　　太府乡进士陈彤，能知定数。崔洁谓其妄，不信也。同寓长安。一日，陈谓崔曰：「我当与汝食于裴公亭。」崔笑之，不应也。至午，同过天门街，逢卖者。崔爱其鲜也，买之，乃谋食所。左右曰：「裴公亭近，可食也。」崔始惊悟，谓陈曰：「解是者谁也？」陈曰：「第一部乐人，衣紫者也。」乃备砧刀待之。适衣紫者三四人来，熟视曰：「甚鲜也。」其一人拊刀砧曰：「有脍不能解乎？我解之，但祈分而已。」崔谓陈曰：「彼得食乎？」陈曰：「不得食也。止有三千里外九品官，得食半碗汁耳。」既解，忽人来呼紫衣曰：「驾幸龙首池，唤第一部乐人。」紫衣急应呼而去。崔、陈食毕，适延县尉李耿来谒。崔索食之，止半碗汁矣。李果捧食之而去。</div>
<div>&nbsp;</div>
<div>　　张太</div>
<div>　　京师有王四老，镪贯巨万。张太者，其故人之子也。贫无糊口，丐于王门，王遽叱之。王妻曰：「叱者谁也？」王老曰：「故人子也。」妻曰：「既故人子，不周之，而叱之何哉？」遂呼太礼食，教之话言，助之十金。曰：「以是贸易，慎毋妄费。」太亦能警省，王老亦颇爱之，遣姪随太贩木荆南。奈江行甚迟，二子谋先陆进。一夕，月下见水面有缸盛物，自远浮来，其行如飞。二子揽之，缸流不止，止得缸爿一片。明夕，舍于田翁。田翁曰：「得非张太乎？」太曰：「子何以知我也？」翁曰：「昨夕得一缸金银，内有一银牌曰：『张太应得五百金。』故拱候久矣。」随以五百金还张太。复出五十金赠之，太不受。翁乃作饼五十，每饼藏银一两送之。二子途中渴甚，乞浆，一田妇欣然与之。二子衔感，以五十饼酬之。妇随以一付儿，以四十九示夫。夫曰：「盍同一鸡，携送汝父，告借银息肩可乎？」妇之父，即得缸之田翁也。翁笑曰：「饼中五十金不受，反来告贷耶？」妇惊，将儿手中饼开之，则又无银者。翁究其故，乃知妻作饼时，偶有一饼失置银者。翁乃叹曰：「数也，命也，不可强也。」予女十金而遣之。</div></p>
<p>
<p>&nbsp;刘长史女</p>
<div>　　吉州刘长史，与司丘掾高广相善。俱秩满，同归。刘无子者也。生三女，皆殊色，甚爱之，而长女年十五，忽以病死，尸载舟中。广之子，年二十，貌扬质慧。两船相去百余步。一夕，子披书未睡，适一婢来借火，曰：「我长史船中也。」子甚爱之，通焉。婢曰：「我家小娘子，比奴更艳。奴当为郎致之。」明夕又来，曰：「事谐矣，郎可少待。」子喜，立候船外。是时风清月朗。女子自后船来，子遥望见之，不自禁也，纵步相搂，倍常款爱。嗣此月余，来无虚夕。忽谓子曰：「有言欲启，得无相猜乎？」子固请说之。乃曰：「我长史亡女也。今肖更生，为汝之妻。汝当白我家尊开棺，使我得面承霜露，可耳。」子以告父广。广即达长史。长史不信，子更苦求之。长史怒。长史夫妻同梦女有言，乃信之。开棺视之，面如生。乃帷岸置棺，守焉。达旦，能饮。数日，依然如旧。遂择吉于此地成婚。后生数子。因以「礼会村」名其地焉。</div>
<div>&nbsp;</div>
<div>　　丽春</div>
<div>　　丽春者，唐韦讽祖母之美婢也。祖母妒之，乘夫他出，生埋丽春于园中。至韦讽时，已九十年矣。讽好园事，锄地，见发，掘之，乃丽春也。眉目渐开。已而前来拜讽曰：「丽春初蒙冤死，即被二黑人引至一王府。春亦不敢自诉，而阴府已经知悉。减主母十一年禄以与春，乃付判官处分。适判官去职，此事遂寝，九十年矣。盖阴司亦以下人故，不急也。昨天官来搜幽司，积滞者皆决遣。春是以得生。」讽问曰：「天官何状？」曰：「绛衣赤冠，如今道士一也。」又问曰：「汝尸何得不毁？」曰：「冥事未结，尸不毁也。盖地界主以药敷之耳。」讽遂以为室。相道幽冥事，劝讽修德。曰：「天报之以福，信也。」劝讽修炼。曰：「入仙之路，福之福也。」嗣后数年，忽失讽、春所在。</div>
<div>&nbsp;</div>
<div>　　秋英</div>
<div>　　临海乐安章泛，年二十，死经日而苏。乃曰：「吾之外兄，即天曹主也，吾是以得免，不惟免吾身，并一女子名秋英者，吾亦乞免之矣，其女即与我同归。日暮路宿共枕，约以夫妇。当访问之，彼云『吴县乌门，临渎徐家，门前有倒枣树者。，」至其所问秋英。主人亦心知矣，阳为不知者，而递示以婢数人。泛曰：「皆非也。」乃出秋英示之，遂成婚，生子日「天赐」。</div>
<div>&nbsp;</div>
<div>　　郄惠连</div>
<div>　　大历中，山阳人郄惠连，始居泗上。以其父尝为河朔官，遂从居清河。父没，惠连以哀瘠闻。廉使命吏临吊，赠粟帛。既免丧，表授漳南尉。</div>
<div>　　岁余，一夕独处于堂，忽见一人，绣衣佩刀，趋至前，谓惠连曰：「上帝有命，拜公为司命主者，以册立阎波罗王。」即以锦纹箱贮书，进于惠连曰：「此上帝命也。」轴用琼钿，襟以纹锦。又象笏、紫缓、金鱼、玉带以赐。惠连且喜且惧，心什惶惑，不暇顾问，遂受之。立于前轩，有相者趋入，赞曰：「驱殿吏卒且至。」已而有数百人，绣衣红额，左右佩兵器，趋入，罗为数行，再拜。一人前曰：「某幸得为使之吏，敢以谢。」词竟又拜。拜讫，分立于前。相者又曰：「五岳卫兵主将。」复有百余人趋入。罗为五行，衣如五方色，皆再拜。相者又曰：「礼器乐悬吏、鼓吹吏、车舆乘马吏、符印簿书吏、帑藏厨膳吏。」近数百辈，皆趋而至。有顷，相者曰：「诸岳卫兵，及礼器乐悬车舆乘马等，请使躬自阅之。」惠连曰：「诸岳卫安在？」对曰：「自有所自耳。 」惠连即命驾。于是控一白马至，具以金玉。其导引控御从辈，皆向者绣衣也。数骑夹道前驱，引惠连东北而去，传呼甚严。可行数里，兵至万余，或骑或步，尽介金执戈，列于路。枪槊旗旆，文绣交焕。俄见朱门外，有数十人，皆衣绿执笏，曲躬而拜者，曰「此属吏也」。其门内，悉张帷几榻，若王者居。惠连既升阶，据几而坐，俄绿衣者十辈，各赍簿书，请惠连判署。已而相者引惠连于东庑下一院，其前庭有车舆乘马甚多，又有乐器鼓萧，及符印管钥，尽致于榻上，以黄纹帕蔽之。其榻绕四墉。又有玉册，用紫金填字，似篆籀书，盘曲若龙凤之势。主吏白曰：「此阎波罗王之册也。」有一人具簪冕来谒，惠连与抗礼。即坐，谓惠连曰：「上帝以邺郡内黄县南兰若海悟惮师有德，立心画一，册为阎波罗王，礼甚重。以执事有至行，故拜执事为司命主者，统册立使。某幸列宾掾，故得侍左右。」惠连问曰：「阎波罗王居何？」府掾曰：「地府之尊者也。冠岳读，总幽冥之务；非有奇特之行者，不在是选。」惠连思曰：「吾行册礼于幽冥，岂非身已死乎？」又念及妻子，怏怏有不平之色。府掾已察其旨，谓惠连曰：「执事有忧色，得非以妻子为念乎？」惠连曰：「然。」府掾曰：「册命之礼用明日。执事可暂归治其家。然执事官至崇，幸不以幽显为恨。」言讫遂起。惠连即命驾出行，而昏然若醉者，即据案假寐。</div>
<div>　　及寤，已在县。时天才晓。惊叹且久，自度上帝命，固不可免。即具白妻子，为遗命，又白于县令。令曹某不信。惠连遂汤沐，具绅冕，卧于榻。是夕，县吏数辈，皆闻空中有声若风雨，自北来，直入惠连之室。食顷，惠连卒，又闻其声北向而去。叹骇。因遣使往邺郡内黄县南问，果是兰若院禅师海悟者近卒矣。</div>
<div>&nbsp;</div>
<div>　　苍壁</div>
<div>　　苍壁性聪慧，唐李林甫之爱仆也。暴死而苏。以告林甫曰：「我初见门首，仪仗拥一贵人，如君上者。方窥视之，即被后人擒去，至一奇山一大楼下。望见殿上珠帘、碧玉案，道袍白玉冠。殿下仗卫千人。即门首贵人也。一朱衣人奏一文簿，备载安禄山颠未。贵人曰：『唐君之祚绝，而唐君之寿未绝，何也？』朱衣对曰：『唐君奢侈，所以绝祚。独不好杀，所以寿不绝也。』贵人曰：『继安禄山者，不一伪主，无令多叙，以伤帝心，今李林甫、杨国忠等，宜早追之，毋残民也。』朱衣曰『诺』。少顷，又一朱衣奏一文簿，乃大唐第六朝天子复位，及佐命大臣全具者。贵人曰：『但可惜秦世民耳。』乃召苍壁曰：『当语林甫，速归我紫府。应知人间之苦也。』言讫，遣人送我，我由是复醒，初不知身之死，但觉身之归也。」林甫由是恣酒色，不视事。</div>
<div>&nbsp;</div></p>
<p>
<p>&nbsp;卢氏</p>
<div>　　上谷侯生妻韩氏，梦黄衣数辈，召至官署。轩宇华壮，人物极众。随引至一院。院主青衣，危冠方履，状甚峻峙。左右数百。韩氏再拜。有一妇人，年二十许，身长丰丽，衣碧襦绛袖，以金玉钗为首饰，门外而来，自称卢氏，谓韩氏曰：「妾与子仇敌，且久，子知之乎？ 」韩氏曰：「妾一女子，未尝出深闺，安得有仇敌耶？」卢氏怒曰：「我前身，尝为子诬告，使吾野死，非仇敌乎？今我诉帝，且欲雪冤，汝之死，不朝夕矣。」韩氏惧而辩，而卢氏喋喋不已。青衣谓卢氏曰：「汝之冤固如是，然韩氏未当死，不可为也。」遂令吏出案牍。吏曰：「韩氏余寿一年。」青衣曰：「可疾遣归。」行未数里，忽若惊，而是梦醒矣。恶之，不敢言。自是神色沮丧，若抱疾者。侯生讯之，以告。后韩氏又梦卢氏曰：「子将死矣。」韩氏惊寤，疾甚遂卒。侯生窃叹异，未尝告人。后旅游襄汉，复娶萧氏。萧氏尝衣绛袖碧襦，以金玉钗为首饰，身长丰丽，与韩氏先梦同。生因以韩氏之梦告焉。萧氏不乐曰：「妾外族卢氏。妾孩提时，为伯舅见念，命为己女，故以卢为小字。则君亡室之梦信矣。」</div>
<div>&nbsp;</div>
<div>　　绿翘</div>
<div>　　唐咸通戊子，西京咸宜观有女道士，名鱼玄机，字幼微者，色丽能文，尤善吟咏，人多私焉。绿翘者，即其女童也。亦聪慧有色，而性贞节，人咸敬之。</div>
<div>　　玄机适邻院。有访玄机者，即玄机之私昵也。闻玄机出，即策马而回。绿翘亦未之面也。玄机归，疑绿翘与之通也。迨更余，扃户，裸而笞之数百。将死，请杯水酹地曰：「今必死矣。无天则无可诉，若有，谁能禁我。」言讫命绝。机瘗之于后庭，自谓无人知者。不意人之多踪迹绿翘也。机应之曰：「逃矣。」而人疑益甚。客宴于机室，见瘗地苍蝇集，视之则血痕存焉，且腥也。客私语仆，仆归语兄。仆兄，府卒也，而素不悦机者。闻之，即至观。观门有数人聚语绿翘事者，仆兄引之，同发绿翘之尸，则貌犹如生也。报官伏罪。而朝士犹多袒机者。机狱中诗云：「易求无价宝，难得有心郎。」独府尊上表求决，言什真恳。是秋，竟枭首示众。</div>
<div>&nbsp;</div>
<div>　　王士真</div>
<div>　　唐贞元中，有李生者，家河朔间。少有膂力，恃气好侠，不拘细行，常与轻薄少年游。年二十余，方折节读书，为诗歌，人颇称之。屡为河朔官，后至深州彔事参军。生美丰仪，善谈笑，曲晓吏事，廉谨明干。至于击鞠饮酒，皆号为能，雅为太守所知。</div>
<div>　　时王武俊帅成德军，恃功负众，不顾法度，支郡守畏之侧目。尝遣其子士真巡属郡，至深州。太守大具牛酒，所居备声乐，宴士真。太守畏武俊，而奉士真之礼甚谨。又虑有以酒忤士真者，以故僚吏宾客一不敢召。士真大喜，以为他郡莫能及。饮酒至夜，士真乃曰：「幸使君见待之厚，欲尽欢于今夕。岂无嘉宾，愿得召之。」太守曰：「偏郡无名人，不敢奉宴席。惟彔事参军李某，足以侍谈笑。」士真曰：「但命之。」于是召李生入，趋拜。士真目之，色甚怒。既而命坐，貌益恭，士真愈不悦，瞪顾攘腕，无向时之欢矣。太守惧，莫知所谓。顾视生，腼然而汗，不能持杯。一坐皆愕。有顷，士真叱左右，缚李某系狱。左右即牵李袂疾去，械狱中。已而士真欢饮如初。迨晓宴罢，太守且惊且惧，乃潜使于狱中讯李生曰：「君貌甚恭，且未尝言，固非忤于王君。君宁自知耶？」李生悲泣久之，乃曰：「常闻释氏有现世之报，吾知之矣。某少贫，无以自资，由是好与侠士游，往往掠夺里人财物。常驰马弯弓，往还大行道，日百余里。一日遇一少年，鞭一骏驴，负二巨囊，吾利其资，顾左右皆岩崖万仞，而曰渐曛黑，遂力排之，堕于崖下。即疾驱其驴至逆旅，解其囊，得缯百余段。自此家稍赡。因折弓矢，闭门读书，遂仕而致此。及今凡二十七年矣。昨夕君侯命与王公之宴，既入而视王公之貌，乃吾曩时所杀少年也。一拜之后，中心惭惕。自知死不朝夕，今则延颈待刃，又何言哉。为我谢君侯，幸知我深，敢以身后为托。」有顷，士真醉悟，急召左右，往取李某首。左右即于狱中斩其首以进。土真熟视而笑。既而又与太守大饮于郡斋，酒醉。大守因欢而讯其故，士真笑曰：「李生亦无罪。但吾一见之，遂忿然激吾心，已有戮之之意。今既杀之，吾亦不知其所以然也。吾无复言。」及宴罢，太守密讯其年，则二十有七矣。盖李生杀少年之岁，而士真生于王氏也。太守叹异久之。因以家财厚葬焉。</div>
<div>&nbsp;</div>
<div>　　军使女</div>
<div>　　唐西川节度使严武，少时仗气任侠。尝于京师与军使邻居。军使女美，窥见之，赂左右诱而窃之以逃。军使告官，且以上闻。诏遣万年县捕贼官乘递追逐武舟。自巩县闻，惧不免，饮女酒，解琵琶弦以缢之，沉于河。明日，诏使至，搜之不得。此武少时事也。</div>
<div>　　及病甚，有道士从峨嵋山来谒。武素不信巫祝之类，门者拒之。道士曰：「吾望君府，鬼祟气横，所以远来。」门者纳之。未至阶，自为呵叱，论辩久之。谓武曰：「君有宿怨。君知之乎？」武曰：「无之。」道士曰：「阶前冤女，年十六七，颈系一弦者谁乎？」武叩首曰：「有之。奈何？」道士曰：「彼云欲面，盍自求解。」乃洒扫堂中，令武斋戒，正笏立槛内，一童独侍槛外。道士坐于堂外行法。另洒扫东阁，垂帘以俟女至。良久，阁中有声。道士曰：「娘子可出。」其女被发颈弦，褰帘而出。及堂门，约发拜武。武惊惭掩面。女曰：「妾虽失行，元负于公，公何太忍！纵欲逃罪，何必忍杀？含冤已久，诉帝得伸。」武悔谢求免，道士亦为之请。女曰：「事经上帝，已三十年矣。期在明晚，言无益也。」遂转身还阁。未至帘而失其形矣。道士谢去，武乃处置家事，明晚遂卒。</div>
<div>&nbsp;</div>
<div>　　唐绍</div>
<div>　　唐给事中唐绍，能记忆前生事。独善视里中李邈，虽事亲不之若也。人皆异之。邈亦不知其故。</div>
<div>　　及开元初，骊山讲武之昨日，召家人曰：「李邈者，前生被我杀之犬也。我前生为灞陵王氏妇。姑严。而吾年十七，于冬至夜，奉姑命主馔，惫甚。姑又命我缝罗裙，倦灯忙针，周章不暇。适犬自外冲扉，击灯油仆。叱之，犬走突扉，扉阖，犬不得出，伏于床下。举火，则见裙之尽油也，惧甚。乃以剪刀刺犬于床下，折剪一股。以一股又刺之，犬毙。又二年而我卒，遂生于此。明日之死，盖缘报也，执刀者其李邈乎？</div>
<div>　　及明日讲武，唐绍摄札部尚书。玄宗授桴击鼓，而郭元振遽令绍奏毕。帝怒，将斩元振。众请元振有功，乃斩绍。李邈行戮。初刀折，亦易刀焉。绍妻子因是骇愕。</div>
<div>&nbsp;</div>
<div>　　满少卿</div>
<div>　　满生少卿者，失其名，世为淮南望族。生独弛不羁，浪游四方。至郑圃，依豪家。久之，觉主人倦客。闻知们出镇长安，往投谒，则已罢去。归次中牟，适故人为 主簿，之，不能足，又转而西抵凤翔。穷冬雪寒，饥卧寓舍。邻望焦大郎见而恻然，饭之，旬日不厌。生感幸过望，往拜之。大郎曰：「吾非有余，哀君逆旅披褐，故量相济。非有他意也。」生又拜：「幸异时或有进，不敢忘报。」自是日诣其家，亲昵无间。杯酒流宕，辄通其室女。既而事露，惭愧无所容。大郎叱责之曰：「吾与汝本不相知，过为拯拔，何所为不义若此，岂士君子行哉！业已尔，虽侮何及！吾女亦不为无过。若能遂为婚，吾亦不复言。」生叩头谢罪，愿从命。既成婚，夫妇相得，欢甚。</div>
<div>　　居二年，中进士第。甫唱名即归。绿袍槐简，跪于外舅前，邻里争持羊酒往贺，歆艳夸诧。生连夕宴饮。然后调官，将戒行，谓妻曰：「我得美官，便来取汝，并迎丈人俱东。」焦氏本市并人，谓生富贵可俯拾，便不事生理，且厚赆厥婿，赀产半空。</div>
<div>　　生至京，得东海尉。会宗人有在京者，与相遇，喜其成名，拉之还乡。生甚不欲，托辞以拒。宗人骂曰：「书生登科名，可不归展坟墓乎？」命仆负其囊装先赴舟，生不得已而行。到家逾月，其叔父曰：「汝父母俱亡。壮而未娶，宜思嗣续计。吾为汝求宋都朱从简大夫次女，今事谐矣。汝需次尚岁余，先须毕姻，徐为赴官计。」叔性严毅，历显官，且为族长，生素敬畏，不敢违抗，但唯唯而已。心殊窘惧。数日，忽幡然改曰：「彼焦氏非以礼合。况门户寒微，岂真吾偶哉！异时来通消息，以礼遣之足矣！」遂娶于朱。朱女美好，而奁具颇厚，生亦甚适。凡焦氏女所遗香囊中帕，悉焚弃之。常虑其来，而杳不闻问。如是几二十年，累官鸿肿少卿，出知齐州。视印三月，偶携家人子散步后堂。有两青衣自别院右舍出，逢生辄趋避。生追视之，一妇人着冠帔褰帷出，乃焦氏也。生惶惧失措。「焦泫然泣曰：「一别二十年，向来婉娈之情，略不相念，汝真忍人也！」生不暇叩其所从来，具以实告。焦氏曰：「吾知之久矣。吾父已死，兄弟不肖，乡里无所依，千里相投，前一日方至此。为阍者所拒，恳祈再三，仅得托足。今一身孤单，茫无栖泊。汝既有佳偶，吾得备侧室，竟此余生，以奉事君子及尊夫人足矣。前事不复较也。」语毕长恸。生软语慰藉之，且畏彰闻于外，乃以语朱氏。朱素贤淑，欣然迎归。待之如妹。越两旬，生微醉，诣其室寝。明日，门不启。家人趋起视之，则反扃其户，寂若无人，破壁而入，生死牖下。口鼻流血。焦与青衣皆不见，是夕，朱氏梦焦曰：「满生受我家厚恩，而负心若此。自其去后，吾抱恨而死。我父相继沦没。年移岁迁，方获报怨。此已幽府申诉逮证矣。」朱未及问而寤，但护丧柩南还耳。</div>
<div>&nbsp;</div></p>
<p>
<p>&nbsp;妖柳传</p>
<div>　　熙宁间，福人陶彖，以令至秀州，携子希侃游学。希侃美丰姿，尚诙谚。涉山水而怕情，侣花酒以适意。长吟独咏，慕景兴怀，慨然有超天下志，而功名事不足挂齿也。</div>
<div>　　一日，道经会稽，泊舟山下。时微风栖林，淡月漾水。希侃不能成寐。起未数步，而山钟野笛，又飘然交送于耳。正欲假律一赋独得，香气已忽忽入息矣。疑盼间，一婢婷参前。陶生惊谓曰：「梦耶，祟耶？」妖曰：「羡君高怀，特伴幽独。」生问其居址远近，妖答曰：「门崖壁石，顾在咫尺。青山我主人，茭葑我邻比也。」生曰：「独居荒寂，得无至此一遣乎？」妖曰：「非也。送月迎风，何居之独！啼驾语燕，何荒之寂！日飘摇于烟水之乡，无所郁也，又何假于一遣乎？」陶因微笑，牵妖袖，井坐月中，引身私之，妖亦不拒。因问生曰：「操帆徒涉，碌碌何之？使得久留，当坚永约。」生曰：「此衷愿耳。奈家尊赴宦，且属意鄙身，固难舍也。」妖恍然欷曰：「君犹未知乎？青苗梗法，荆棘当途，正殆者有投林之想矣，君乃欲为风中之树耶？」生曰：「拙哉子言，将使我埋光丘壑乎？」妖曰：「徙木南门者，孰与种梅孤山之为逸！看花长安者，何如摘菊篱下之为高！孰谓丘壑非贤者事哉？ 」生曰：「是固然。但君子疾泯泯耳。」妖笑曰：「王庭三槐，窦家五桂，不可谓不芬馥也。今未几而雨露凄凉，调残相继。甚者将军之大树，斧斤及之矣，何赫赫足云！」生曰：「苟能遗芳，是亦可也，何必较身后之遇。」妖曰：「不然也，顾所处何如耳。茹芝四老子，采薇二饿夫，自身已后，其来不知几许时矣。而商山、首阳之秀号，至今与霜松雪竹同清，未闻荣前而悴后者，何 ？」生又曰：「圣于清者不足论矣。若中人已上而身无一遇，如虚生何！」妖曰：「此又不可强也。试以吾辈言之：有步步生莲花者，有妆飞梅萼者，宠爱何其殷也！有蒸梨见逐者，有啖枣求去者，疏斥何其什也！谓是其色弗若欤？非然也。夫妇女且尔，而况丈夫乎！故天苟遇我，则庙栋堂梁，天不我遇，则涂樗泥栎。遇不遇，命也。君谓由人乎哉！</div>
<div>　　不然，渭之钓叟，傅之筑佣，苟非商周拔茅而物色，则一竿一版，朽烂滨岩之下。老死无闻矣。故曰遇又不可强也。」生勃然曰：「信如子言，甘与庸庸者伍，何以自别欤？」妖曰：「岂有异哉！杏园一宴，桃李春官，虽与臣草莽、友蓬蒿者不若，及其南柯梦后，衰草荒棒，寒烟暮雨，同一丘耳，孰分梧棘乎？」生曰：「世之急功名者何限，而子独以忤众者愿我，何也？」妖曰：「妾非愿君，欲悟君 。正以此辈为可鄙也。垂涎富贵者，不啻望梅止渴；妄想功名者，孰无松梦之思。攘攘营营，争枝匝树，虽忙逐槐尘而不惜，祸甘桃实而莫知，彼将谓可根深蒂固也。岂知桑榆之景易穷，草头之露易涸，华茂未几，枯槁随至。方将宴笑堂中，而长夜之室，人已为我筑矣。悲思此景，愿将何属乎？」生曰：「人孰无死也。必欲高洁以逃之，不几于固耶？」妖曰：「死固难免，但当值此死耳。苟徒朝求井上之李，暮拔园中之葵，劳苦迎合，驱驰世途。忧愤迭兴，惊疑靡一，遑遑然无俄顷之舒眉袒腹。人而至此，纵庙柏成龙，雷阳感竹，终无益也。而况未必得此者乎！若夫托赤松以遨游，隐橘中以行乐，餐菊英，纫兰佩，逍遥于坞之北，溪之南，与木石通情，猿鹤同梦，虽片月浮云，不足以喻其闲，飞花流水，莫能以状其适，天地至乐，斯人久享历焉。诚所谓时可当日，而日可犹年者，亦将与恒人论岁月乎！以此评死，果孰值而孰负耶？」生喜曰：「不期一话，足开心胸。子殆非山家者流欤？而何其典达也。」妖复低容促膝曰：「章台旧裔日微，汉禁隋堤，风光非昔，霸陵之门户，问者疏而随者少也。行行种种，无非攀愁送恨之情、故特侨寓以避此耳。」生叹曰：「然，才容兼妙，无怪乎不屑事人也。」妖又太息曰：「张君一别，腰紧眉粗，眠卧含情，春秋虚度。连理之乐，殆不可复望于今矣！」生曰：「然则有兄弟否？」妖曰：「紫荆伐后，萁豆相煎者多也，念本连枝者谁欤？」生曰：「既尔孤独，曷求一友乎？」妖曰：「金兰契绝，势利成风，负荆人遥，青松落色。当今之世，而欲所求乎友，非卖则挤矣！」生曰：「若然，则人可绝乎？吾恐不如是之什也。」妖曰：「殆有什焉。朝廷鲜胜任之良干，郡县乏敷惠之甘棠。赵家乔木，为庸材辈寒而蠹也数矣。又且放王吕之牛羊 株连善类。颠仆之祸，行将切于本根，一木岂能支哉！」生曰：「子诚熟识世故者。然今兹之处，乐耶，忧耶？」妖曰： 「方其凄风寒雨，杏褪桃残，山路萧条，愁云十里，苔荒藓败，情魂销，不可谓无忧也。及其芳洲晴暖，一簇翠烟，画舫玉，酒旗摇映；又或送夕阳，挂新月，暮蝉数咽，野鸟一鸣，万缕春光，心怡意适，殆不知造物之有尽也。夫谁曰不乐乎？」生笑曰：「乐则乐矣，第少一知心也奈何？」妖亦笑曰：「安排青眼，窥人多矣，无如郎君。是以不辞李下私嫌，竟赴桑间密约，且为君道也。」生挽其手曰：「咀嚼卿言，不觉俗心顿破，但不能置此身耳。」妖曰：「是不难。即当潜名涧壑，俯结松萝，寄迹云霞，永联丝木。襟披杨柳之风，步缓梧桐之月。山樵泉饮，快一尘于无惊；鹤伴鸥宾，洗垦淄于不染。上踪萃野之孤犁，春田清 ；下续桐江之一线，秋水寒潭。拄杖穿花，一无留念；携壶借草，百不关情。惟梦绕乎松杉，据弄床头之笛；且心飞于兰桂，移弹石上之琴。诚可谓神仙中人，不特与竹林而较胜；风尘外物，直将与桃源而争芳者也。何必喘慕紫蔽之台阁，肩挨黄棘之门墙，缰锁情怀，桎梏手足，以自取辱哉！」生见其言词流发，博洽多闻，艳冶括目，袅娜醉心，意必仙种也，感慕益切。」复取舟中行褥，铺松阴之下，欲求再会。交接间，极尽情事。起与生别，鸡三唱矣。生因请其姓，妖答曰：</div>
<div>　　不必牵衣问阿娇，幽情久已属长条。</div>
<div>　　禹王山上无人处，几度临风夜舞腰。</div>
<div>　　生溺于欲，竟不详其意而散。</div>
<div>　　明日，象欲发泊，生意逗延不进。夜果复来。生乃匿之舟中，欲与之任。妊怫然不许曰：「妾奉蒲姿于君者，实欲与君开绿野之堂，结白莲之社，彩武安之药，种邵平之瓜，冷淡岩云湖水中也。顾可自蹈危机，为人振落剪拂，甚哉，妾所不愿也。」生情不能舍，哀哀恳乞，约以送至家尊，即当与俱此山。请之再四，乃从。及抵秀年余，希侃忽遘异疾，不可救疗。会元净法师过秀，令彖亟诣告之。师乃除地为坛，设观音像，取杨柳洒水咒之，结跏趺坐，引妖问曰：「汝居何地，而来至此？」妖答曰：「会稽之东，汴山之阳，是我之宅，石木苍苍。」师曰：「噫！儿盖柳也。吾尝闻是儿返性矣，不道其复为幻也。」妖乃冁然笑曰：「陶君有缘，儿将教以不死之术，非祟也。」师不能窘，为宣《楞严秘密神咒》，令痛自悔恨，毋为物邪所转。于是号泣请去。复谓陶生曰：「久与子游，何忍遽舍，愿觞为别。」即相对引满，作诗泣曰：</div>
<div>　　仲冬二七是良时，江上多缘与子期。</div>
<div>　　今日临歧一杯酒，共君千里还相思。</div>
<div>　　遂去不复见。生疾亦寻愈。方知其妖柳也。故所论议，皆花木之事。然凿凿造理者也。因悟其言，改名希靖，不求仕进，归家享年寿云。</div>
<div>&nbsp;</div>
<div>　　薛藩</div>
<div>　　薛，河东人。幼时于窗棂内窥见一女子，素服珠履，独步中庭，叹曰：「良人负笈游学，艰于会面。对此风景，能无怅惋！」因吟曰：</div>
<div>　　夜深独宿使人愁，不见檀郎暗泪流。</div>
<div>　　明月将舒三五候，向来别恨更悠悠。</div>
<div>　　又袖中出一画兰卷子，对之微笑，复泪下吟曰：</div>
<div>　　独自开箱觅素纨，聊将彩笔写芳兰。</div>
<div>　　与郎图作湘江卷，藏取斋中当卧观。</div>
<div>　　其音甚细而亮，闻有人声，遂隐于水仙花中。</div>
<div>　　忽一男子从丛兰中出，曰：「娘子久离，必应相念。阻于跬步，不啻万里。」亦歌诗曰：</div>
<div>　　相期逾半载，要约不我践。</div>
<div>　　居无乡县隔，邈若山川限。</div>
<div>　　神交惟梦中，中夜得相见。</div>
<div>　　延我入兰帏，羽帐光璀璨。</div>
<div>　　珊然皆宝袜，转态皆婉娈。</div>
<div>　　欢娱非一状，共协平生愿。</div>
<div>　　奈何庭中鸟，迎旦当窗唤。</div>
<div>　　缱绻犹未毕，使我梦魂散。</div>
<div>　　于物愿无乌，于时愿无旦。</div>
<div>　　与子如一身，此外岂足羡。</div>
<div>　　又歌曰：</div>
<div>　　忆昔初邂逅，玄虫鸣树间。</div>
<div>　　崔巹饮好，又将还。</div>
<div>　　隐几夜不寐，朱火青烟。</div>
<div>　　没绩素，借以开我颜。</div>
<div>　　展转复反侧，伤彼《关睢》篇。</div>
<div>　　沉吟下阶步，四五月方残。</div>
<div>　　嗟哉牛女星，遥遥隔河端。</div>
<div>　　鸳机不成匹，服箱良独难。</div>
<div>　　虚名如有益，敢惜同心肝。</div>
<div>　　歌已，仍入丛兰中。</div>
<div>　　苦心强记，惊讶久之。自此文藻异常，盖花神启之也。一时传诵，谓二花为「夫妇花」。</div>
<div>&nbsp;</div>
<div>　　邓</div>
<div>　　晋阳西有童子寺，在郊牧之外。贞元中，有邓者，寓居于寺。是岁秋，与朋友数辈会宿。既阖扉，忽一手自牖间入，其手色黄而瘦甚。众视之，俱栗然。独无所惧，反开其牖。闻有吟啸之声，不之怪，讯之曰：「汝为谁？」对曰：「吾隐居山谷有年矣。今夕纵风月之游，闻先生在此，故来奉谒。亦不当列先生之席，愿得坐牖下，听先生与客谈足矣。」</div>
<div>　　许之。既坐，与诸客谈笑极欢，久之告去，将行，谓曰：「明夕当再来，愿先生未见摈。」既去，与诸客议曰：「此必鬼也。不穷其迹，且将为患矣。」于是缉丝为缗数百寻，候其再来。系之。明夕果来，又手出牖间。</div>
<div>　　即以缗系其臂，牢不可解。闻牖外问：「何罪而见缚，其议安在？」遂引络而去。</div>
<div>　　至明日，与诸客俱穷其迹。至寺北百余步，有蒲桃一株，甚蕃茂，而缗系其枝。有叶类人手，果牖间所见者。遂命掘其根而焚之。鲜血淋漓，呻吟之声宛然。</div>
<div>&nbsp;</div>
<div>　　狄明善</div>
<div>　　仁和狄明善，之海盐，舟至瞰澉六七里，天色已瞑，野无人居。遥见前村灯明，疾趋赴，则一酒肆也。明善径入肆门，惟见一女，甚美。问曰：「郎君为饮而来耶？」明善然之。女遂引明善至肆后小轩，匾日「天香毓秀」。女又问曰：「郎君何姓？」明善曰：「仆姓狄名明善，杭之仁和人也。敢问芳卿尊姓？」女曰：「姓桂，名淑芳。严君早逝，族属凋零，故侨居于此，以货酒为生耳。」遂设席，与狄对酌。明善半醉，乃咏桂一律以挑之：</div>
<div>　　玉宇无尘风露凉，连云老翠吐新黄。</div>
<div>　　种分蟾窟根因异，名自燕山秀出常。</div>
<div>　　缀树妆成金粟子，逼人清喷咏沉香。</div>
<div>　　今宵欲把高枝折，吩咐娥自主张。</div>
<div>　　女闻而笑曰：「君之诗，其御沟之红叶乎。」乃相与就寝，极其缱绻。越明日，辞去。女泣曰：「君此去难期。倘因事至此处，不吝一见，妾之愿也。」明善亦欷而别，明年秋复往，访之，第见丰草乔林，杳无酒肆，惟一老桂，夹道而花耳。</div>
<div>&nbsp;</div>
<div>　　周少夫</div>
<div>　　曹昊字太虚，武林人也。因慕渊明，别字元亮。性爱种菊。至秋，无种不备。一日早起，见黄大菊当心生一红子，渐大，三日若樱桃焉。人皆不识。有邻女周少夫者，年十六，姿甚淑令，月下同女伴来看，竟摘食之。食已，忽乘风飞天。昊惊报其家。父母姊妹，向天号哭，初不反顾。自首及足，渐没于青天之中。已而有老父至，向菊拊掌叹息曰：「我无缘哉，何至之迟也！」昊方问故，忽变一老孤驰去。数日后，诸菊尽死。此地方百里三年无菊。吴始悟仙家所谓「菊实」者，即此物是也。</div>
<div>&nbsp;</div>
<div>　　僧智通</div>
<div>　　临湍寺僧智通，常持《法华经》，入禅晏坐，居寒林寂境，非人迹所至处。经年，忽夜有人环其院呼智通，至晓声方息。历三夜，声侵户，智通不耐，因应曰：「呼我何事，可入来言也。」有物长六尺余，皂衣青面，张目巨吻。见僧初亦合手。智通熟视良久，谓曰：「尔寒乎？就此向火。」物乃就坐。智通但念经。至五更，物为火所醉，因闭目开口，据炉而鼾。智通观之，乃以香匙举灰火，置其口中。物大呼，起，至门，若蹷声。</div>
<div>　　其寺背山。智通及明视蹷处，得木皮一片。登山寻之，数里，见大青桐树，其下凹根，若新缺。僧以木皮附之，合无缝隙。其半，有薪者创成一蹬，深六七寸余，盖魁之口，灰火满其中，光犹荧荧，智通焚之，其怪遂泯。</div>
<div>&nbsp;</div>
<div>　　翻经台记</div>
<div>　　润州单于忠访友于江州，寓南门外。时季夏望，乘酒兴步月数里，至一台边。台上有五女子色富丽，与清瘦四女子交嗤。皆曰：「人来也，吾等当去。」一富丽者曰：「异乡人也，无避焉。」忠意必豪门姬妾，远视不敢登。清瘦者麾忠上，各为礼，将欲告以相嗤之意。忽又一人来，貌骨坚刚，谓忠曰：「君何来？」忠恐其疑，乃曰：「乘兴月游，非有心冒突也。」斯人笑曰：「人生何处不相逢，奚嫌之有。」邀相席地而坐，推忠居首，斯人次之，女子各以为序。忠问富丽者姓，女曰：「吾姊妹五人，何氏。」问清瘦者，女曰：「吾姊妹四人，符氏。」及斯人，乃曰：「吾姓石名平。适闻诸女相嗤，予特来分解耳。敢问何也？」忠亦曰：「未知诸美人出何名门，因何事相竟耶？」清瘦者曰：「予等共适一门一人，姓谢。彼五人恭逢盛时，予四人身当厄运。彼以荣华诮我凄凉。殊不知物各有时，泰极者必否，否极者必泰，此造化一定之理。彼但知其盛，不知衰渐至，尔其将来之我也。但见我衰，不知我盛可待，我其既往之尔也。蠢尔丫鬟，不识乘除之数，妄为非诮，是以不平耳。不意一时见笑于君子。」富丽者默然。内一女子，拂绿绡，移玉履，舞而歌曰：妾生长兮水中央，薰风吹兮涟漪香。</div>
<div>　　粉脸娇兮羞楚娃，纤腰脆兮愧王嫱。</div>
<div>　　珠玑狼藉兮雨露，文章灿烂兮鸳鸯。</div>
<div>　　弓鞋兮潘妃夸金，判溪兮越女堕妆。</div>
<div>　　清风来兮翠桁，明月上兮雕梁。</div>
<div>　　歌悠扬兮惊娥，舞婆娑兮响。</div>
<div>　　笑彼兮剥霜暴日，委颜兮灰死草黄。</div>
<div>　　齐无盐兮形质，买臣妻兮行藏。</div>
<div>　　我歌兮丹凤鸣，我舞兮碧鸾翔。</div>
<div>　　广寒兮灿灿辉彩，兰树兮拍拍春阳。</div>
<div>　　继而清瘦中一女，整素鬟，拖碧袖，亦舞而歌曰：</div>
<div>　　秋日来兮风气凉，天地廓兮罗空囊。</div>
<div>　　群菲卸兮趁东流，惟孤芳兮开秋江。</div>
<div>　　递清芬兮轻漾，弄媚影兮斜飞阳。</div>
<div>　　临湘流兮倚台妆，承玉露兮沐容光。</div>
<div>　　清操兮仿佛臞仙，娇姿兮出类花王。</div>
<div>　　适我兮得意盛时，正尔兮失所悲伤。</div>
<div>　　竖枯桔兮御残蓼，依破盖兮摇寒塘。</div>
<div>　　富贵兮浑如春梦，矜诩兮倏尔<a href="https://www.mingqingxiaoshuo.com/xueshuzashu/fanghuang/" target="_blank" class="infotextkey">彷徨</a>。</div>
<div>　　天道兮消息自然，物理兮盛衰靡常。</div>
<div>　　叹么么兮罔识化机，得融和兮顿肆轻狂。</div>
<div>　　余韵未绝，车声轧轧。皆惊曰：「家有人来，各宜散去。」忠虑其家人见以致祸，不顾而走。至寓所礁已三更矣。爱其词新，记而彔之。明日再往，孤台悄然，题曰「翻经台」。忠思《一统志》言，谢灵运作翻经台于江州是也。台边有小池，荷花五柄，池北溪畔，芙蓉四株。忠始悟富丽女子五人姓何者，荷也；清瘦女子四人姓符者，芙蓉也。荷及时向荣，芙蓉失时未茂，花神各相讥笑耳。比至一颓亭中，见有石桌鎸围棋局，乃知石平者，枰也。觅上人问之，台池果谢灵运所创。昨夜乘车而过者，灵运之流裔谢大郎云。</div>
<div>&nbsp;</div>
<div>　　海月楼记</div>
<div>　　嘉兴朱士元，年二十余，丰神飘逸，游兴颇浓。一日，道经南城下。仲夏夕也，郁蒸恍忽，至海月楼西，竟迷去路。心正惊疑，忽有一女童施札于前曰：「奉主母命，邀先生过山避暑。」朱曰：「素不相识，得非邀之错耶？」女童曰：「至当自知，幸无见却。」朱与偕行，但见夹路清阴，仰视前林，树生绛果可羡。朱自念：「生长郡内，不知有此佳境。」更进半里，入一洞门，遥望数台，度一石桥，方抵其处。屏后出一女子，上下绿衣，脂唇粉面，降阶而迎。引入中室坐定，女童进茶毕。朱问女姓氏，女笑曰：「妾遂良之裔。邀君欲了宿缘也。」顷间设宴，酒肴罗列。女童捧一水晶盘，盛绛果，状如杨梅，其色略淡，鲜圆可爱。二人畅饮，以绛果奉朱。即命女童歌《贺新郎》词以侑觞。词曰：</div>
<div>　　花柳却炎蒸。运神工，重楼叠宇，顷刻间成。绿水青山多宛转，免教燕骇莺惊。看来无异到神京。虑只虑佳期不定。天从人愿，邂逅多情。相引处，佩环声。等闲回首远蓬瀛。呼小玉敬陈绎果，漫荐兰羹。须信是琼浆一饮，顿令百感俱生。且休道尘缘易尽，纵然云收雨散，琵琶峡依旧风月交明，此会果非轻。</div>
<div>　　酒阑就枕，曲尽鱼水之欢。逮晨，朱谓女曰：「生承款爱，甚欲留连。但吾父甚严，欲即归以免深罪，与卿再图后会耳。」女曰：「灵境难逢，佳期易失。妾因夙缘未了，故委身耳。正拟久聚，何即去乎？」朱复恳辞。女仍设席，复出绛果。将行时，出一轴展于几，写诗三绝以赠，乃挥泪而别。诗曰：</div>
<div>　　壶天移傍郡城壕，云自飞扬鹤自巢。</div>
<div>　　千载偶偕尘世愿，绛桃花下共吹萧。</div>
<div>　　又云：</div>
<div>　　涧水沿流出凤台，引将刘阮入山来。</div>
<div>　　郎怀何事难拘束，漫被东风吹得开。</div>
<div>　　三云：</div>
<div>　　阳台后会已无期，眉上云横不自知。</div>
<div>　　那更灵官传晓令，含情骑鹄强题诗。</div>
<div>　　朱携诗轴出洞，忽狂风大作，飞沙眯目，不觉失足堕于山下，乃颠仆城隅，宛若梦觉。归而其父嗔朱夜宿于外，欲责，朱乃出轴诗呈父。父不之信，令人踪迹其地，惟有一石桥，过桥丰林，左有楮树一株，绛果累累，他无所有。女乃楮树之精。其频频奉绛果，盖即所结之实，世所谓「椿桃」云。</div>
<div>&nbsp;</div>
<div>　　苏昌远</div>
<div>　　中和中，有士人苏昌远，居阊州属邑。有小庄，去官道十里。</div>
<div>　　吴中水乡，率多荷芰。忽一日，见一女郎，素衣红脸，容质艳丽，阅其色，恍若神仙中人。自是与之相狎，以庄为幽会之所。苏生惑之既甚，尝以玉环赠之，结系殷勤。或一日，见槛前白莲花开敷殊异，俯而玩之，见花房中有物，细视，乃所赠玉环也。因折之，其妖遂绝。</div>
<div>&nbsp;</div>
<div>　　焦氏</div>
<div>　　冯汉字天章，为吴学生，居阎门石牌巷。一小斋庭前，惟植花木，潇洒可爱。夏月薄晚，浴罢，坐斋中榻上。忽睹一女子，绿衣翠裳，映窗而立。汉叱问之，女子敛拜曰：「儿焦氏也。」言毕，忽然入户。熟视之，肌体纤妍，举止轻逸，真绝色也，汉惊，疑其非人，起挽衣将执之。女忙迫，绝衣而去。汉执得一裙角，以置所卧席下。明视之，乃蕉叶耳。先是汉尝读书邻僧庵中，移一本植于庭。其叶所断裂处，取所藏者合之，不差尺寸。遂伐之，断其根，有血。后问僧，云：「蕉尝为怪，惑死数僧矣。」</div>
<div>&nbsp;</div>
<div>　　野庙花神记</div>
<div>　　河阳，巨邑也。去城数里，旧有真君庙在，南向，塑真君像坐堂之中，卫以众将，状貌凛凛，类公署然。堂之阶下两旁，好事者为种辛夷、丽春、玉蕊、含笑四名花。庙既伟杰，花复典丽，观者窃心赏矣。</div>
<div>　　一日，儒士姚姓讳天麟者，河阳人也，因访友远出，及归，未入郭而天色已昏黑矣。退无所及，进无所之，仓皇引望，遥见一古林，奔赴之。见林内有屋数椽，意必民居也，忙步谒其门。及至，有一苍头，仁立于门外。天麟揖而叩之曰：「此非旅馆乎？」苍头笑曰：「误矣。堂堂巨室，岂旅馆乃尔也！」天麟曰：「然则何居？」苍头曰：「河阳真君之宅。」天麟遂求苍头引见真君。苍头不拒，引天麟入重门。至阶下，乃见一叟襆头绯衣，端坐堂上。天麟顿首曰：「仆河阳布衣，姓姚名天麟。迷路至此，伏乞相容。」真君起揖天麟，谓曰：「文士勿过为礼。」天麟起，真君曳之上堂，延坐以宾次。复命苍头进以酒，列以果，与天麟对酌。酒数行，真君沾沾喜，顾谓天麟曰：「家有四姬，长于歌舞，尤善吟咏。欲出以侑觞，恐见诮于大方文士也。」天麟避席谢曰：「重辱雅贶，敢谓诮乎。」真君召之。少顷，四姬出见，容色倍常态，纤纤若仙侣谪降者。真君首命赋诗，四姬请题，真君曰：「各以若名为题可也。」其一姬名辛夷，自吟曰：</div>
<div>　　桃杏飘残春已终，芳容新吐玉栏中。</div>
<div>　　笔施紫粉非人力，苞拆红霞似画工。</div>
<div>　　露染清香疑蘸水，风吹舞势欲书空。</div>
<div>　　何当折向文房里，一扫千军阵略雄。</div>
<div>　　其二姬名丽春，自吟曰：</div>
<div>　　一种根株数种花，雨余红白静交加。</div>
<div>　　精神未数赵飞燕，颜色宛如张丽华。</div>
<div>　　倦倚春风耽宿酒，湿涵晓露点灵砂。</div>
<div>　　东君自是豪门客，吟对芳丛兴觉赊。</div>
<div>　　其三姬名玉蕊，自吟曰：</div>
<div>　　琼花柳絮与山矾，名品先贤辨别难。</div>
<div>　　数朵妆成冰片皎，千枚划出雪华寒。</div>
<div>　　唐昌觅种分归植，仙女寻香折取看。</div>
<div>　　回首东君浑不管，狂风满地玉阑珊。</div>
<div>　　其四姬名含笑，自吟曰：</div>
<div>　　天与胭脂点绛唇，东风满面笑津津。</div>
<div>　　芳心自是欢情足，醉脸常含喜气新。</div>
<div>　　倾国有情偏恼客，向阳无语似撩人。</div>
<div>　　红尘多少愁眉者，好入花林结近邻。</div>
<div>　　吟毕，真君命之歌。歌罢，命之舞。其歌丽曲似凤啭乔林，舞纤腰即柳眠紫禁，天麟尽欢酩酊，少憩几席间，忽觉天已明矣。视之，不见真君四姬所在，独一泥像俨然，庙中堂题曰「当境土地河阳真君庙」。两旁四种花，则辛夷、丽春、玉蕊、含笑也。天麟惊叹而返。</div>
<div>&nbsp;</div>
<div>　　菊异</div>
<div>　　和州之含山别墅，四望寥廓，草木蕃盛，春花秋鸟，自度岁华，人亦罕到之者。洪熙问，有士人戴君恩者，适他所路迷，偶过其地。叠叠朱门，重重绮阁，烟云缥缈，望之若画图然。君恩为惊讶，谓不当有此华屋也。仁立久之，忽见门内出二美人，一衣黄，一衣素，笑迎于君恩前曰：「郎君才人也。请垂一顾，可乎？」君恩悦其人，从之。于是美人前导，君恩后随，历重门，登崇阶，乃至中堂。叙礼延坐，罗以佳果，饮以醇醪，情意颇浓。而君恩时半酣，乃散步于中堂四壁，见壁间挂黄白菊二幡，花蕊清丽，笔端秋色盈盈。君恩大悦，即顾谓美人曰：「壁间画菊甚工，不可不赠以句，当各吟短律何如？」于是黄衣美人先吟黄菊曰：</div>
<div>　　芳丛烨烨殿秋光，娇倚西风学道妆。</div>
<div>　　一自义熙人彩后，冷烟疏雨几重阳。</div>
<div>　　君恩吟曰：</div>
<div>　　平生霜露最能禁，彭泽陶潜旧赏音。</div>
<div>　　蝴蝶不知秋已暮，尚穿篱落恋残丛。</div>
<div>　　白衣美人吟白菊曰：</div>
<div>　　嫩寒篱落数株开，露粉吹香入酒杯。</div>
<div>　　却笑陶家狂老子，良花错认白衣来。</div>
<div>　　君恩吟曰：</div>
<div>　　冷香庭院晓霜浓，粉蝶飞来不见踪。</div>
<div>　　寂寞有谁知晚节，秋风江上玉芙蓉。</div>
<div>　　三人吟毕，抚掌大笑，彼此俱忘情矣。君恩乃从容言曰：「娘子独守孤帏，宁无睹物伤情之感乎？」美人笑曰：「万物之中，惟人最灵。睹物伤情之感，宁能免乎？既见君子，我心则降。永谐琴瑟，奚复疑哉？」是夕，二美人与君恩共荐枕席，情爱尤加，美人戏曰：「红叶传情，非卫玉而求告。 」君恩答曰：「素琴感兴，非逾墙而相从。」</div>
<div>　　翌日，君恩辞归，美人泣曰：「恩情未足，衾枕未温，安忍弃妾而远去乎？」君恩曰：「固不忍舍，其如家人之属目悬切耳。去而复来，庶几两全而无害矣。」于是黄衣美人出金掩鬓以赠别，白衣美人出银凤钗二股以赠别，佥曰：「好赏二物，聊见此衷。愿郎睹物思人，不忘妾于旦暮可也。」黄衣美人泣吟曰：</div>
<div>　　山自青青水自流，临歧话别不胜愁。</div>
<div>　　含阳门外千条柳，难系檀郎欲去舟。</div>
<div>　　白衣美人亦位吟曰：</div>
<div>　　为道郎君赴远行，匆匆不尽别离情。</div>
<div>　　眼前落叶红如许，总是愁人泪染成。</div>
<div>　　君恩欷，不及成韵慰答，三人各含泪而别。君恩归第，时切眷注，或成梦寐，或形咏叹，私心喜不自禁矣。</div>
<div>　　迨明年，复有故他往，道经别墅。君恩谓可再见美人，访之，则不知所在。君恩惊以为神，急取掩鬓、凤钗视之，皆菊之黄白瓣也。</div></p>
