<h3>幽冥录</h3>
<h4>幽冥录，志怪类杂录小说。作者，南朝宋·刘义庆，以《世说新语》闻名。</h4>
<h4>刘义庆</h4>
<p>硕县下有眩潭，以视之眩人眼，因以为名。傍有田陂，昔有人，船行过此陂，见一大蛟死在陂上，不得下。无何，见一人长壮乌衣立于岸侧，语行人云：“昨下陂不过而死。可以报眩潭。”行人曰：“眩潭无人，何可报？”乌衣人曰：“但至潭，便大言之。”行人如其旨。须臾，潭中有号泣声。<br><br>晋元熙中，桂阳郡有一老翁。常以钓为业。后清晨出钓，遇大鱼食饵，掣纶甚急，船、人奄然俱没。家人寻翁于钓所，见老翁及鱼并死，为钓纶所缠。鱼腹下有丹字，文曰：“我闻曾潭乐，故纵担潭来。碟死弊老翁，持钓数见欺。好食赤鲤，今日得汝为。”<br><br>太元年中，临海有巫李，不知所由来。能卜相作符水，治病多愈，亦礼佛读经。语人曰：“明年天下当大疫，此境尤剧。又二纪之后，此邦则宁。西北大郡，僵尸横路。”时汝南周叔道罢临海令，权停家，直云：“周令今去，宜南行，必当暴死。”便指北山曰：“后二十日，此山之下应有异□者事彰也。”后十余日，大石夜颓落百丈，碎磕若雷。庾指为临海太守，过之，周设馔作伎。至夜，庾还舫口。天晓，庾自披屏风，呼叔道：“何痴不起。”左右抚看，气绝久矣。到明年，县内病死者数千。徐琦每见一女子姿色甚美，便解臂上银铃赠之。<br><br>董卓信巫，军中常有巫都言祷求福利。言从卓求布，仓卒无布，有手巾，言曰：“可用耳。”取笔便书巾上，如作两口，一口大、一口小，相累以举，谓卓曰：“慎此也！”卓后为吕布所杀，后人则知咒吕布也。<br><br>淮南牛渚津，水极深，无可算计。人见一金牛，形甚瑰壮，以金为锁绊。耒阳县东北有芦塘，淹地八顷，其深不测。中有大鱼，常至五日一跃，奋出水，大可三围，其状异常。每跃出水，则小鱼奔进，随水上岸，不可胜计。<br><br>某郡张甲者，与司徒蔡谟有亲，侨住谟家。暂停数宿，过期不返。谟昼眠，梦甲云：“暂行忽得暴病，患心腹痛，胀满不得吐下，某时死。”主人殡殓，谟悲涕相对，又云：“我病名乾霍乱，自可治。但人莫知其药，故今死耳。”谟曰：“何以治之？”甲曰：“取□□生断去脚，吞之则愈。”谟觉，使人往甲所验之，果死。问主人，病时日皆与梦符。后有乾霍乱，试用辄差。<br><br>会稽施子然，有一人身著练单衣合，直造席，捧手与子然语。子然问其姓名，即答曰：“仆姓卢名钩，家在坛，边临水。”复经半旬中，其作人掘田塍西沟边故屋，忽见大顷满中蝼蛄，将近斗许，而有数头极壮，一个弥大。子然至是始悟曰：“近日客称卢钩，反音则蝼蛄。家在坛，即西坎也。”悉灌以沸汤，自是遂绝。<br><br>晋司空郗方回葬妇于禹山，使会稽郡吏□史泽治墓，多平夷生坟，复□处构制甚伟，器物殊盛。冢发，闻鼓角声，自是每如此。<br><br>元嘉初，散骑刘隽家在丹阳郡。后常闲居，而天大□雨，见门前有三小儿，皆可六七岁，相率狡狯而并不沾濡。隽疑非人，俄见其争一瓠壶，子隽引弹弹之，正中壶，霍然不见。隽出问，人前得一壶而泣曰：“此是小儿物，不知何由在此。”隽具说之。清河崔茂伯女结婚裴氏，刻期未至，女暮已提一金罂受一升许，径到裴床前立，以罂赠裴。<br><br>顾长康在江陵爱一女子。还家，长康思之不已，乃画作女形，簪著壁上，簪处正刺心。女行十里，忽心痛如刺，不能进。<br><br>余杭人沈纵，素贫。与父同入山，还，未至家，见一人，左右导从四百许，前车辎重，马鞭夹道，卤簿如二千石。遥见纵父子，便唤住，就纵手中燃火。纵因问是何贵人，答曰：“斗山王，在余杭县南。”纵知是神，叩头云：“愿见助。”遂去。后入山，得一玉枕，纵从此如意。<br><br>桓玄既肆无君之心，使御史害太傅□道子於安城。玄在南州，忽见一平上帻人持马鞭，通云：“蒋侯来。”玄惊愕然，便见阶下奴子御车，见一士大夫，自云是蒋子文，君何以害太傅，与为伯仲。顾视之间，便不复见。<br><br>广陵韩晷字兴彦，陈敏反时，与敏弟恢战于寻阳，还，当下马，觉鞭重，见有录锦橐，中有短卷书著鞘，皆不知所从来。开视之，故纸佛神咒经。<br><br>成彪兄丧，哀悼情气，昼夜哭泣。后钓于泽，经所其饮处，释纶悲感。有大鱼跳大船中，俯视诸小鱼，彪仰天号恸，亻免而见之，悉放小鱼，大者便跳出船去。夜见兄来共语，提二十罂酒、一盘梨，就之引酌相劝。<br><br>襄阳城南有秦民墓，为性至孝。亲殁，泣血三年，人有为其□蓼莪诗者，民闻其义，涕泗不自胜。<br><br>孙权时，南方遣吏献簪。吏过宫亭湖卢山君庙，请福。下教于巫，求吏簪。吏叩头曰：“簪献天子，必乞哀念。”神云：“临入石头，当相还。”吏遂去。达石头，有三尺鲤鱼跳入船，吏破腹得之。<br><br>安闻者，安成之俗师也，善于幻术。时王凝之为江州，向王当行，阳为王刷头，簪荷叶以为帽，与王著。当时亦不觉帽之有异。列坐之后，荷叶乃见，举座惊骇，王乃知之。晋朱黄祖奉亲至孝，母病笃，夜祷于天。天汉开，时有一老公将小儿持箱自通，即以两丸药赐母，服之患顿消，因以停宿。夜中厅事上有五色气际天，琴歌清好。祖往视之，坐斗帐里，四角及顶上各有一大珠，形如鹅子，□彩炫耀。<br><br>晋太康元年，余杭人姓王，失其名，往上舍，过庙乞福。既去，已行五六里，忘履。未及取，一白衣人持履后至，云官使还君，化为鹄，飞入田中。<br><br>石勒问佛图澄：“刘曜可扌金，兆可见否？”澄令童子斋七日，取麻油掌中研之，燎旃檀而咒。有顷，举手向童子掌内，晃然有异，澄问有所见否，曰：“惟见一军人，长大白皙，有异望，以朱丝缚其肘。”澄曰：“此即曜也。”其年果生扌金曜。<br><br>刘松在家，忽见一鬼，杖剑斫之。鬼走，松起逐，见鬼在高山岩石上卧，仍往逼突，群鬼争走，遗置药杵臼。及取余药回，将还家，为人合药时，临熟取，一经此臼者无不效验。广陵有冢，相传汉江都王逮之墓也。常有村人行过，见地有数十具磨，取一具持归，暮即叩门，求磨甚急，旦送著故处。<br><br>平都县有南陂，上有冢，行人于陂取得鲤。道逢冢中人来，云：“何故取吾鱼！”夺著车上而去。<br><br>始兴云水源有汤泉，每至霜雪，其上蒸气高数十丈，泉山常有细赤鱼出游，莫有获者。<br><br>巴北县金罔以上卅里，名黄金濑。古有钓于潭，获一金锁，引之满一船。金牛出声儿，奔壮奋跃还潭，锁久乃尽。钓人力砟得数尺，故潭濑取名。<br><br>桓玄在南郡国第居时，出诣殷荆州。于鹄穴逢一老公，骑青牛，形色瑰异。桓即以所乘马易牛。乘至零陵，驶非常，因息驾次，牛乃竟入水不出。桓遣觇守终月，绝踪也。<br><br>元嘉中，益州刺史吉翰迁为南徐州。先于蜀中载一青牛下，常自乘之，恒于目前养视。翰遘疾多日，牛亦不肯食。及亡，牛流涕滂沱。吉氏丧未还都，先遣驱牛回宅，牛不肯行，人知其异，即止。待丧既下船，便随去。</p>
<p>桓冲镇江陵，正会夕，当烹牛。牛忽熟视帐下都督甚久，目中泣下。都督祝之曰：“汝若能向我跪者，当启活也。”牛应声而拜，众甚异之。都督复谓曰：“汝若遍拜众人者，真往。”牛涕殒如雨，遂拜不止。值冲醉，不得启，遂杀牛。冲醉止，得启，冲闻之叹息，召督痛加鞭罚。<br><br>护军琅琊王华有一牛，甚快，常乘之。齿已长，华后梦牛语之曰：“衰老不复堪苦。载二人尚可，过此必死。”华谓偶尔梦，与三人同醉载还府，牛果死。<br><br>曲阿虞眩所居宅内有一皂树，大小围高十余丈，枝条扶疏，荫覆数家，诸鸟依其上。眩令奴斫上枝，因坠殆死，空中有骂詈者，言“虞眩，汝何意伐家居”，便以瓦石推掷，大小并委顿如屯，一年便消灭。殷仲宗以隆安初入蜀，为毛璩参军。至涪，夜群暮宿在亭屋中，忽有一鬼，体上皆毛，于窗棂中执仲宗臂。仲宗大呼，左右来救之，鬼乃去。<br><br>石虎时，太极殿图贤人之象，头缩入肩中。<br><br>义兴周起出为谢每司马，在江陵。妻许氏在家，夜遥见屋里白光，一死人头在地，血流甚。大惊怪，即便失去。后起被法。<br><br>太原王仲德，年老。少时遭乱避胡贼，绝粒三日。草中卧，忽有人抉其头，呼云“可起陷枣”。王便寤，瞥见一小儿长四尺，即隐，乃有一囊乾枣在前，啖之小有气力，便起。<br><br>河南人赵良，与其乡人诸生之长安。至新安界，遇霖雨粮乏，相谓曰：“饥那得美食邪！”应时羹饭具备，有人声，语云：“进疏食。”众取啖之，各得饱。<br><br>谢安、石当桓温之世，恒惧不全。夜忽梦乘桓车，行十六里，见白鸡而止，不得复前。莫有解此梦者。及温后代居宰相，历十六年，得疾，安方悟云：“十六里者，十六年。见鸡住者，今太岁在西。吾病殆将不起乎。”少日而卒。<br><br>蔡廓作豫章郡，未发，大儿始迎妇在路，次儿欲妇度舡，衣挂舡头，遂堕水，即没。徐羡之作扬州，登敕两岸，厚赏渔人及昆，命其寻觅，至二更不得。妇哀泣之间，仿佛如梦闻而告之曰：“吾今在卿舡下。”以告婢，婢白之。令水工没觅，果见尸坐在舡下。初出水，颜色如平生。<br><br>宫亭湖边傍右间有石数枚，形圆若镜，明可鉴人，谓之“石镜”。后人过，以火燎一枚，其人眼遂失明。晋义熙中，羌主姚略坏洛阳沟取砖，得一双雄鹅，并金色，交颈长鸣，声达九皋。<br><br>楚文王少时好猎，有人献一鹰，文王见之，爪距神爽。殊绝常鹰，故为猎于云梦。置网布野，烟烧涨天，毛群羽族，争噬竞搏。此鹰轩颈瞪目，远视云际，无搏噬之志。王曰：“吾鹰所获以百数，汝鹰曾无奋意，将欺余耶？”献者曰：“若效于雉兔，臣岂敢献。”俄而云际有一物，凝翔鲜白，不辨其形，鹰便竦翮而升，矗若飞电，须臾羽堕如雪，血下如雨，有大鸟堕地，度其两翅，广数十里，两口边有黄，人莫能识。时有博物君子曰：“此大鹏雏也。”文王乃重赏之。<br><br>项县民姚牛，年十余，父为乡人所杀。牛卖衣市刀，图欲报仇。后手刃之于众中。吏捕得，官长深矜孝节，为推迁其事，会赦得免。后令出猎，逐鹿入草，草右有深井数处，马将趋之，忽见一老举杖击马，马惊避，不得及鹿。令怒引弓将射之，老曰：“此中有井，恐君堕耳。”令曰：“汝为何人？”老跪曰：“民姚牛父也。感君活牛，故来谢恩。”因灭不见。令感，在官数年，多惠于民。<br><br>桂阳罗君章，二十许，都未有意学问。常昼寝，梦得一鸟卵，五色杂光，不似人间物。梦中因取吞之，于是渐有志向，遂更勤学，读九经，以清才闻。句华人至东海野还，暮不至门，见路傍有小屋，灯火相应。投寄宿，有一小女不欲与丈夫共宿，呼邻家女自伴，夜去弹琴箜篌。至晓，此人射去，问其姓字，女不答，弹弦而歌曰：“连绵葛上帘，一缓复一ㄌ。欲知我姓名，姓陈名阿登。”<br><br>乐安县事故经荒乱，人民饥死，枯体填地。每至天阴将雨，辄吟呻叹声，聒耳如蛙。<br><br>建德民卢敬如厕，有一人授手内草与之，不睹其形，如此非一遇。后至厕，久无送者，但闻户外斫声。窥之，正见死奴与死婢争先进草，奴适在前，婢便于后挝之，由此辄两相击。食顷，敬欲出，婢、奴阵势方未已，乃厉声叱之，奄如火灭，自是遂绝。<br><br>桓大司马镇赭圻时，有何参军，晨出，行于田野中，溺死人髑髅上。还，昼寝，梦一妇人语云：“君佳人，何以见秽污！暮当令知之。”是时有暴虎，人无敢行及夜出者。何常穴壁作溺穴，其夜趋穴欲溺，虎来咬断阴茎，即死。<br><br>晋孝武帝母李太后，本贱人，简文无子，曾遍令善相者相宫人，李太后给皂役，不豫。为相者指之：“此当生贵子，而有虎厄。”帝因幸之，生孝武。及会稽王道子既登尊位，服相者之验，而怪有虎害，且生所未见。乃令人画作虎象以厌之，因以手抚欲打虎戏，便患手肿痛，遂以疾崩。海中有金台，出水百丈，结构巧丽，穷尽神工。横光岩渚，竦曜星汉。其内有金几雕文备制，上有百味之食。<br><br>王伯阳亡，其子营墓，得三漆棺，移置南冈。夜梦鲁肃嗔云：“当杀汝父。”寻复梦见伯阳公、鲁肃与弟争墓。后于坐褥上见数升血，疑鲁肃杀之故也。墓今在长广桥东一里。<br><br>寻阳参军梦一妇人前跪，自称：“先葬近水，沦没。诚能见救，虽不能富贵，可令君薄免祸。”参军答曰：“何以为志？”妇人曰：“君见渚边上有银钗，即我也。”参军明旦觅，果见一毁坟，其上有钗。移置高燥处。却十余日，参军行至东桥，牛奔直趣水，垂堕，忽转正，得无恙也。<br><br>有人相羊叔子父墓有帝王之气，叔子于是乃自掘断墓。后相者又云“此墓犹当出折臂三公”。叔子止骑乘，及为襄阳县督，盘马落地，遂折臂。</p>
<p>淮南郡有物夜髡人发。太守朱诞曰：“吾知之矣。”多置《黍离》以涂壁。夕有数蝙蝠，大如鸡，集其上，不得去。杀之乃绝，屋檐下已有数百人头髻。<br><br>晋孝武帝于殿北窗下清暑，忽见一人著白夹黄绿单衣，举身沾湿，自称“华林池水中之神，名曰淋岑。君若善见待，当相福”。时帝饮已醉，取所佩刀掷之，刀空过无碍。神忿曰：“不以佳事垂接当令知已而。”居少时，暴崩。皆呼此是为祸也。<br><br>谯郡胡馥之娶李氏，十余年无子而妇卒，哭之恸：“汝竟无遗体，怨酷何深。”妇忽然起坐，曰：“感君痛悼，我不即朽，君可暝。后见就如平生，当为君生一男。”语毕还卧，馥之如言，不取灯烛，暗而就之，复曰：“亡人亦无生理，可别作屋见置。瞻视满十月，然后殡尔。”未几，觉妇身微暖，如未亡，既及十月，果生一男，男名灵产。海陵民黄寻父家贫。常大风雨，散钱飞至其家，拾而得之。寻后巨富，钱至数千万，遂擅名于江表。<br><br>苻坚时有射师，经嵩山，望见松树有一双白鸟，似鹊而大。至树下，又见一蛇，长五尺许，上树取鸟。未至鸟一丈，鸟便欲飞，蛇张口翕之，鸟不得去。缤纷一食顷，鸟转欲困。射师引弩射三矢，蛇陨而鸟得去，于百余步山边整理毛羽。须臾，云晦雷发，惊耳骇目，射师惊慑，不得旋踵。而鸟徘徊其上，毛落纷纷，似相援。如此数阵，云电息灭，射师得免，已而鸟亦高飞。<br><br>山阴县九侯神山上有灵坛，坛前有古井，常无水。及请告神，即水涌出，供用足乃复渐止。巴北县有巫师舒礼，晋永昌元年病死复活。云死时土地神将送诣太山，入过礼舍门前，土地神问吏：“此是何等舍？”门吏曰：“道人舍。”从人指巫师为道人也。土地神曰：“是人亦是道人。”便以相付。礼入门，见数千屋皆县竹帘，自然床榻，男女异处。有诵经者、唱偈者，自然饮食，快乐不可言。礼文书名已至太山门，而身又不到惟人。土地神云，道见数千间瓦屋，即问吏言道人，即以付之，于是遣神即录取。礼观未遍，见有一人八手四眼，捉金杵，遂欲撞之，便怖走，还出门，神已在门迎捉。太山府君问礼云：“卿在世间皆何所为？”礼曰：“事三万六千神，为人解除，祠祀或杀牛犊猪羊鸡鸭。”府君曰：“汝罪应上热熬。”便牵著熬所，见一物牛头人身，捉铁叉，叉礼著熬上，宛转身体，身体焦烂，求死不死，一宿二日。府君问主者：“礼寿命应尽，为顿夺其命？”校录藉，余算八年，乃命将录求牛头复以铁叉叉著熬边。府君曰：“令遣卿归，终其余算，勿复杀生淫祠。”礼乃还活，不复为巫师。<br><br>弘农徐俭家有一远来客寄宿，有马一匹，中夜惊跳，客不安，骑马而去。一物长丈余，来逐马后，客射之，闻如中木声。明日寻昨路，见箭著一碓棚上。<br><br>武昌阳新县北山上有望夫石，若人立者。传云，昔有贞女，其夫从役，走赴国难，携弱子饯送此山，立望而死，形化为石。<br><br>宋高祖永初中，张春为武昌太守时，人有嫁女，未及升车，忽便失性，出门殴击人乘，云已不乐嫁俗人。巫云是邪魅，乃将女，巫江际击鼓，以术祝治疗。春以为诓惑百姓，制期须得妖魅。后有一青蛇来到巫所，即以大钉钉头。至日中，复见大龟从江来伏前，更以赤朱书背作符，更遣入江，至暮，有大鼍从江中出，乍沉乍浮，向鼍随后催逼。鼍自忽冒死先来入慢与女辞诀，女痛哭云“失其好”，因自此渐差。或问巫曰：“三魅者归于何物？”巫云：“蛇是传通，鼍是媒人，龟是其对。”所获二物悉示春，春始知灵验。<br><br>汉明帝永平五年，剡县刘晨（一作晟）、阮肇共入天台山取谷皮，迷不得返。经十余日，粮食乏尽，饥馁殆死。遥望山上有一桃树，大有子实，而绝岩邃涧，了无登路，攀葛乃得至，啖数枚而饥止体充，复下山持杯取水，欲盥漱，见芜菁叶从山眼流出，甚鲜新，复一杯流出，有胡麻糁。相谓曰：“此去人径不远。”度出一大，边有二女子，姿质妙，绝见二人持杯出，便笑曰：“刘阮二郎捉向所流杯来。”晨、肇既不识之，二女便呼其姓，如与有旧，相见忻喜。问来何晚，即因要还家，家筒瓦屋，南壁及东壁下各有一大床，皆施绛罗帐，角县铃上金银交错，床头各十侍婢，便敕云：“刘、阮二郎经涉山阻，向西得琼实，犹尚虚弊，可速作食。”有胡麻饭、山羊脯甚美，食毕行酒，有群女来，各持三五桃子，笑而言：“贺女婿来”。酒甘作乐，刘阮忻怖交并。至暮，令各就一帐宿，女往就之，言声清婉，令人忘忧。至十日后，欲求还去，女云：“君已来此，乃宿福所招，与仙女交接，流俗何所乐哉。”遂住半年，天气常如二三月。晨、肇求归不已。女仍仙主，女子有三十人集会奏乐，共送刘阮，指示还路。既出，亲旧零落，邑屋全异，无复相识，问得七世孙，传闻上世入山，迷不得归。<br><br>文翁常顾断大树处，去地一丈八尺。翁先祝曰：“吾若得二千石，斧当著此处。”因掷之，中口一丈八尺处，后果为郡。<br><br>晋兖州刺史沛国宋处宗，尝买得一长鸣鸡，爱养甚至，栖笼窗间，鸡遂作人语，与宗谈玄，极有言致，终日不辍，处宗因此玄功大进。<br><br>河东贾弼，小名盐儿，甚谙究世谱。义熙中，为琅琊府参军，夜梦有一人大鼻而瘗、《黑包》甚多、间目，请之曰：“爱君之貌，欲易头，可乎？”乃于梦中许易。明朝起，自不觉，而人悉惊走。琅琊王大惊，遣传教呼视。弼到，琅琊遥见，起还内。弼取镜自看，方知怪异。因还家，家人悉惊入内，妇女走藏。弼坐自陈设，良久并遣人至府检问，方信。后能半面啼，半面笑，两手各捉一笔俱书，辞意皆美，此为异也，余并与人同。<br><br>襄邑县南有濑乡老子庙，庙中有九井，洁斋，入汲一井，余八井水并动。<br><br>王丞相见郭景纯，请为一卦，卦成，郭意甚恶，云：“有震厄。公能命驾，西出数里，得一柏树，截如公长，置常寝处，灾可消也。”王从之，数日果震，柏木粉碎。吴兴戴眇家僮客姓王，有少妇美色，而眇中弟恒往就之，客私怀忿怒，具以白眇，曰：“中郎作此，甚为无理，愿尊敕语。”眇以问弟，弟大骂曰：“何缘有此，必是妖鬼。”敕令格杀。客初犹不敢，约属分明。后来闭户，欲缚之，便变成大狸，从窗中跳出。<br><br>董仲舒下帷独咏，有客来诘，语遂移日，舒知其非常客。又云天欲雨，仲舒因此戏之曰：“巢居知风，穴居知雨。卿非狸，则是鼷鼠。”客闻此言，色动形坏，化成狐狸而去。吴北寺终祚道人卧斋中，鼠从坎地出，言终祚，后数日必当死。终祚呼奴令买犬，鼠云：亦不畏此也，但令犬入此户，必死。须臾犬至，果然。终祚乃下声，语其奴曰：“明日入市，雇十担水来。”鼠便已逆知之，云：“止欲水浇取我，我穴周流，无所不至。”竟日浇灌，了无所获。密令奴吏借三十余人，鼠云：“吾上屋居，奈我何！”至时处在屋上，奴各围鼠，云：“阿周盗二十万钱。”开库，实如所言也，奴亦叛去。终祚尝为商贾，闭其户而谓鼠曰：“汝正欲使我富耳。今远行，勤守吾房中勿令有所零失也。”时桓玄在南州，禁杀牛甚急，终祚载数万，窃买牛皮，还东货之，得二十万。还室牢闭，一无所失，鼠亦绝，后遂富积。<br><br>曲阿有一人，忘姓名，从京还，逼暮不得至家，遇雨，宿废屋中。雨止月朗，遥见一女子求止屋檐下，便有恐难之音，仍解腰中卷绳，悬屋梁自缢。又觉屋檐上有如牵绳者，此人密以刀断卷绳，又斫屋上，见一鬼西走。向曙，女气方苏，能语，云家在村，因母责之求死。此人归向女父母说其事。或是天运使然，因以女嫁为妻。<br><br>义熙中，江乘聂湖忽有一板，广数尺、长二丈余，恒停在此洲。采菱及捕鱼者资此以自济。后有数人共乘板入湖，试以刀斫，即有血出，板仍没，数人溺死。<br><br>嵩高山北有大穴，晋时有人误堕穴中，见二人围棋，下有一杯，自饮，亦与堕者。饮竟，气力十倍。棋者曰：“汝欲停此否？”堕者曰：“不愿停。”棋者曰：“从西行，有大井，其中有蛟龙，但投身入井，自当去。若饿，取井中物食之。”堕者如言，又半年乃出蜀中。因入洛，问张华，华曰：“此仙馆也。所饮者玉浆也，所食龙肉石髓。”<br><br>阮瞻素秉无鬼论，世莫能难，每自谓理足，可以正幽明。忽一鬼通姓名，作客诣之，寒温毕，聊谈名理，客甚有才辨。与言良久，及鬼神事，反覆甚善，鬼遂屈，乃作色曰：“鬼神古今圣贤所共传，君何独言无邪？即仆便是鬼。”遂变为异形，须臾消灭。阮嘿然，意色大恶，年余病卒。吴兴徐长夙与鲍南海神有神明之交，欲授以秘术。先谓徐宜有纳誓，徐誓以不仕，于是受。常见八大神在侧，能知来见往，才识日异，县乡翁然有美谈，欲用为县主簿，徐心悦之。八神一朝不见其七，余一人倨傲不如常，徐问其故，答云：“君违誓，不复相为。使身一人留卫耳。”徐乃还，遂退。王辅嗣注易，辄笑郑玄为儒，云老奴无意于时。夜分忽闻外阁有著履声，须臾进，云郑玄责之曰，君年少，何以辄穿凿文句，而妄说诋老子。极有忿色，言竟便退。辅嗣心生异恶，少时遇病而卒。<br><br>河南阳起，字圣卿，少病疟，逃于社中，得素书卷，遣效百鬼法，所效辄效。为日南太守，母至厕上，见鬼头长数尺，以告圣卿，曰：“此肃霜之神。”效之出来，变形如奴，送书京师，朝发暮返，作使当千人之力。</p>
<p>晋世王彪之年少未冠，尝独坐斋前，有竹忽闻有叹声，彪之惕然，怪似其母。因往看之，见母衣服如生，彪之跪拜欷，母曰：“汝方有奇厄。自今已去，当见一白狗，若能东行出千里，三年然后可得免矣。”忽不复见。彪之悲怅达旦。既明，独见一白狗。恒随行止，便经营行装，将往会稽，及出千里外，三年乃归。斋中复闻前声，往见母如先，谓曰：“能用吾言，故来庆汝。汝自今已后，年逾八十，位班台司。”后皆如母言。东昌县山有物，形如人，长五尺，裸身披发，发长五六寸，常在高山岩石间住，喑哑作声而不成语，能啸相呼，常隐于幽昧之间，不可恒见。有人伐木，宿于山中。至夜眠后，此物抱子从涧中发石取虾蟹，就人火边烧煮以食儿。时人有未眠者，密相觉语，齐起共突击，便走而遗其子，声如人啼也。此物便男女群共引石击人，趣得子然后止。晋司空桓豁在荆州，有参军五月五日翦鸲鹆舌，教令学语，遂善能效人语笑声。司空大会吏佐，令悉效四座语，无不绝似。有一佐《鼻邕》鼻，语难学，学之未似，因内头于瓮中以效焉，遂不异也。主典人于鸲鹆前盗物，参军如厕，鸲鹆伺无人，密白主典人盗于种一二条列，衔之而未发。后盗牛肉，鸲鹆复白参军，参军曰：“汝云盗肉，当应有验。”鸲鹆曰：“以新荷裹著屏风於检之。”果获，痛加治。而盗者怨患，以热汤灌杀之，参军为之悲伤累日，遂请杀此人以报其怨。司空曰：“原杀鸲鹆之痛，诚合治。然不可以禽鸟故而极之于法。”令止五岁刑也。<br><br>吴兴钱乘，孙权时曾昼卧久不觉，两吻沫出者数升，母怖而呼之，问何为，曰：“适见一老公食以高箸，恨未尽而呼之。”乘本瘠，既尔之后，遂以力闻，官至无难监。<br><br>魏武帝猜忌晋宜帝父子非曹氏纯臣，又常梦三匹马在一槽中其食，觉犹忆之，因召文、明二帝告以所见，并云：“防理自多，毋为横虑。”帝然之。后果移器，悉如梦焉。<br><br>王丞相茂弘，梦人欲以百万钱买大儿长孙。丞相甚恶之，潜为祈祷者。掘地作屋，得一窖钱，料之百万亿，大惧，一皆藏闭，俄而长孙亡。<br><br>陇西秦嘉，字士会，俊秀之士。妇曰徐淑，亦以才美流誉。桓帝时，嘉为曹掾赴洛，淑归宁于家。昼卧，流涕覆面，嫂怪问之，云适见嘉自说往律乡亭病亡，二客俱留，一客守丧，一客赍书还，日中当至。举家大惊。有顷书至，事事如梦。<br><br>余杭县南有上湖，湖中央作塘，有一人乘马看戏，将三四人至岑村，饮酒小醉。暮还时炎热，因下马入水中，枕石眠。马断辔走归，从者悉追马，至暮不反。眠觉，日已向晡，不见人马，见一妇来，年可十六七云，女郎再拜：“日已向暮，此间大可畏。君作何计？”问女郎姓何，那得忽相闻。复有一年少，年可十三四，甚了了，乘新车，车后二十人。至，呼上车，云：“大人暂欲相见。”因回车而去。道中语，络绎把火，寻城郭邑者，至便入城。进厅事，上有信幡，题云“河伯”。俄见一人，年三十许，颜容如画，侍卫繁多。相对欣然，敕行酒炙，云：“仆有小女，颇聪明，欲以给君箕帚。”此人知神敬畏，不敢拒逆。便敕备办，令就郎中婚承白已办，送丝布单衣及纱袷。绢裙纱衫履屐，皆精好。又给十小吏青衣数十人。妇年可十八九，姿容婉媚。便来三日后，大会客拜合，四日云“礼既有限，当发遣去”。妇以金瓯麝香囊与婿，泣涕而分，又与钱十万，药方三卷，云可以施功布德。复云十年当相迎。此人归家，遂不肯别婚，辞亲出家作道人。所得三卷方者，一卷脉经，一卷汤方，一卷丸方。周行救疗，皆致神验。后母老迈、兄丧，因还婚宦。<br><br>江淮有妇人，为性多欲存想，不舍日夜。常醉，旦起见屋后二小童甚鲜洁，如官小吏者，妇因欲抱持，忽成二扫帚，取而焚之。<br><br>锺繇忽不复朝会，意性有异于常。僚友问其故，云：“尝有妇人来，美丽非凡。”问者曰：“必是鬼物，可杀之。”后来止户外，曰：“何以有相杀意？”元常曰：“无此。”殷勤呼入，亦有不忍，乃微伤之。便出去，以新绵拭血竟路。明日，使人寻迹，至一大冢，棺中一妇人，形体如生，白练衫丹绣祢裆，伤一脾，以祢裆中绵拭血，自此便绝。<br><br>吴时陈仙以商贾为事，驱驴夜行，忽过一空宅，广厦朱门，都不见人，仙牵驴入宿。至夜，闻有语声：“小人无畏，敢见行灾。”便有一人径到仙前，叱之曰：“汝敢辄入官舍！”时笼月暧昧，见其面上深，目无瞳子，唇寒齿露，手执黄丝。仙即奔走，投村，具说事状。父老云，旧有恶鬼。明日看所见屋宅处，并高坟深遂。孙权病，巫启云：“有鬼著绢布，似是故将相。呵叱，初不顾，径进入宫。”其夜，权见鲁肃来，衣巾悉如其言。<br><br>秣陵人赵伯伦曾往襄阳，船人以猪为祷，及祭，但豚肩而已。尔夕，伦寻梦见一翁一媪，鬓首苍索，皆著布衣，手持桡楫，怒之。明发，辄触砂冲石，皆非人力所禁。更设厚馔，即获流通。<br><br>桂阳人李经与朱平带戟逐焉，行百余步，忽见一鬼长丈余，止之曰：“李经有命，岂可杀之。无为必伤汝手。”平乘醉直往经家，鬼亦随之。平既见经，方欲奋刃，忽仡然不动，如被执缚，果伤左手指焉。遂立庭间，至暮乃醒而去。鬼曰：“我先语汝，云何不从。”言终而灭。<br><br>彭虎子少壮有膂力，尝谓无鬼神。母死，俗巫戒之云：“某日决杀，当还，重有所杀，宜出避之。”合家细弱悉出逃隐，虎子独留不去。夜中，有人排门入，至东西屋觅人不得，次入屋间庐室中。虎子遑遽无计，床头先有一瓮，便入其中，以板盖头，觉母在板上，有人间“板下无人邪？”母云“无”，相率而去。邓艾庙在京口，上有一草屋。晋安北将军司马恬于病中梦见一老翁曰：“我邓公，屋舍倾坏。君为治之。”后访之，乃知艾庙，为立瓦屋。隆安中有人与女子会于神座上，有一蛇来，绕之数匝，女家追寻见之，以酒脯祷祠，然后得解。<br><br>阮德如尝于厕见一鬼长丈余，色黑而眼大，著白单衣，平上帻，去之咫尺。德如心安气定，徐笑而谓之曰：“人言鬼可憎，果然。”鬼赧而退。颍川陈庆孙家后有神树，多就求福，遂起庙，名“天神庙”。庆孙有乌牛，神于空中言：“我是天神，乐卿此牛。若不与，我来月二十日当杀尔儿。”庆孙曰：“人生有命，命不由汝。”至日，儿果死。复言：“汝不与我，至五月杀汝妇。”又不与，至时妇果死。又来言：“汝不与我，秋当杀汝。”又不与之。秋遂不死，鬼乃来谢曰：“君为人心正，方受大福，愿莫道此事。天地闻之，我罪不细。实见小鬼得作司命度事干，见君妇儿终期，为此欺君索食耳。愿深恕亮。君录籍年八十三。家方如意，鬼神助，吾亦当奴仆相事。”遂闻稽颡声。<br><br>甄冲字叔让，中山人，为云社令，未至惠怀县，忽有一人来通云：“社郎须臾便至。”年少，容貌美净。既坐，寒温云：“大人见使，贪慕高援，欲以妹与君婚。故来宣此意。”甄愕然曰：“仆长大，且已有家，何缘此理。”社郎复云：“仆妹年少，且令色少变，必欲得佳对，云何见拒。”甄曰：“仆老翁，见有妇，岂容违越。”相与反覆数过，甄殊无动意社郎有恚色，云：“大人当自来，恐不得尔违。”既去，便见两岸上有人著帻捉马鞭。罗列相随，行从甚多，社公寻至，卤簿导从如方伯，乘马，与青幢赤络覆车数乘，女郎乘四望车，锦步障数十张，婢子八人夹车前，衣服文彩，所未尝见。便于甄傍边岸上张幔屋，舒帘席，社公下，隐漆几坐白旃坐褥玉唾壶，以毒瑁为手巾笼，捉白麈尾，女郎却在东岸黄门白拂夹车立，婢子在前。社公引佐吏令前坐，当六十人，命作乐器，悉如琉璃。社公谓甄曰：“仆有陋女，情所锺爱。以君体德令茂，贪结亲援。因遣小儿，已具宣此旨。”甄曰：“仆既老悴，已有室家，儿子且大。虽贪贵聘，不敢闻命。”社公复云：“仆女年始二十，姿色淑令，四德克备。今在岸上，勿复为烦，但当成礼耳。”甄拒之转苦，谓是邪魅，便拔刀横膝上，以死拒之，不复与语。社公大怒，便令呼三斑两虎来，张口正赤，号呼裂地，径跳上。如此者数十，相守至天明，无如之何，便去。留一牵车将从数十人，却以迎甄。甄便移至惠怀上县中住，所迎车及人至门中，有一人著单衣帻向之揖于此，便住不得前。甄停十余日方敢去，故见二人著帻捉马鞭随至家，至家少日而妇病遂亡。隆安初陈郡殷氏为临湘令，县中一鬼，长三丈余，上屋犹垂脚至地。殷入，便来命之。每摇屏风动窗户，病转甚。其弟观亦见，恒拔刀在侧，与言争，鬼语云：“勿为骂我，当打汝口破。”鬼忽隐形，打口流血，后遂喁噼成残废人。吴中人姓顾，往山舍，昼行去舍十余里，但闻西北隐隐，因举首见四五百人，皆赤衣，长二丈，倏忽而至，三重围之。顾气奄奄不通，辗转不得，旦至晡，围不解，口不得语，心呼北斗。又食顷，鬼相谓曰：“彼正心在神，可舍去。”豁如雾除。顾归舍疲极，卧。其夕，户前一处火甚盛而不然，鬼纷纭相就，或往或来，呼顾谈，或入去其被，或上头而轻于鸿毛，开晨失。<br><br>晋桓豹奴为江州时，有甘录事者，家在临川郡治下，儿年三十，遇病死，埋著家东群冢之间。旬日，忽闻东路有打鼓倡乐声，可百许人，径到甘家，问录事在不，故来相诣，贤子亦在此。止闻人声，亦不见其形也。乃出数罂酒与之，俄顷失去，两罂皆空，始闻有鼓声。临川太守谓是人戏，必来诣己，既而寂尔不到，闻尔说之大惊。<br><br>晋升平元年，郯县陈素家富，娶妇十年无儿，夫欲娶妾，妇祷祠神明，忽然有身，邻家小人妇亦同有，因货邻妇云：“我生若男，天愿也。若是女，汝是男者，当交易之。”便其相许。邻人生男，此妇后三日生女，便交取之，素欣喜。养至十三，当祠祀，家有老婢素见鬼，云见府君家先人来至门便住，但见一群小人来座所食啖此祭。父甚疑怪，便迎见鬼人，至祠时，转令看，言语皆同。素便入问妇，妇惧，说言此事，还男奉家，唤女归。<br><br>郯县胡章与上虞管双善好干戈。双死后，章梦见之跃刃戏其前，觉，甚不乐。明日，以符贴壁。章欲近，行已泛舟理楫，忽见双来攀留之，云：“夫人相知情贯千载。昨夜就卿戏，值眠，吾即去。今何故以符相厌。大丈夫不体天下之理，我畏符乎！”<br><br>蔡谟在厅事上坐，忽闻邻左复魄声，乃出庭前望，正见新死之家，有一老妪上著黄罗半袖、下著缥裙，飘然升天。闻一唤声辄回顾，三唤三顾，徘徊良久。声既绝，亦不复见。问丧家，云亡者衣服如此。<br><br>晋升平元年，任怀仁年十三，为台书佐。乡里有王祖，复为令史，恒宠之。怀仁已十五六矣，颇有异意，祖衔恨，至嘉兴，杀怀仁，以棺殡埋于徐祚田头。祚后宿息田上，忽见有冢，至朝、中、暮三时食，辄分以祭之，呼云：“田头鬼，来就我食。”至暝眠时，亦云“来伴我宿”。如此积时，后夜忽见形，云：“我家明当除服作祭，祭甚丰厚。君明随去。”祚云：“我是生人，不当相见。”鬼云：“我自隐君形。”祚便随鬼去。计行食顷，便到其家。家大有客，鬼将祚上灵座，大食减，合家号泣，不能自胜，谓其儿还。见王祖来，便曰：“此是杀我人。”犹畏之，走出，祚即形露，家中人大惊。具问，祚因叙本末，遂随祚迎丧。既去，鬼便断绝。<br><br>东莱王明，儿居在江西。死经一年，忽形见，还家经日，命招亲好，叙平生云：“天曹许以暂归。”言及将离，语便流涕。问讯乡里，备有情焉。敕儿曰：“吾去人间便已一周，思睹桑梓。”命儿回观乡闾。行经邓艾庙，令烧之，儿大惊，曰：“艾生时为征东将军，没而有灵，百姓祠以祈福，奈何焚之？”怒曰：“艾今在尚方摩铠，十指垂掘，岂其有神。”因云：“王大将军亦作牛，驱驰殆毙。桓温为卒，同在地狱。此等并困剧理尽，安能为人损益。汝欲求多福者，正当恭慎、尽忠、孝顺、无恚怒，便善流无极。”又令可录指爪甲，死后可以赎罪。又使高作户限，鬼来入人室内记人罪过，越限拨脚则忘事矣。晋左军琅琊王凝之夫人谢氏，顿亡二男，痛惜过甚，衔泪六年。后忽见二儿俱还，并著械，慰其母曰：“可自割。儿并有罪谪，宜为作福。”于是得止哀，而勤为求请。<br><br>桓恭为桓石氏参军，在丹徙，所住廨床前一小陷穴，详视是古墓，棺已朽坏。桓食，常先以鲑饭投穴中，如此经年。后眠始觉，见一人在床前，云：“吾终没以来七百余年，后嗣绝灭，尝莫寄。君恒食见播及，感德无已。依君籍，当应为宁州刺史。”后果如言。<br><br>晋太元十年，阮瑜之居在始兴佛图前，少孤贫不立，哭泣无时。忽见一鬼书搏著前，云：“父死归玄冥，何为久哭！泣却，后三年中，君家可得立。仆当寄君家，不使有损失。勿畏我为凶，要为君作吉。”后鬼恒在家，家须用者，鬼与之。二三年，君小差，为鬼作食，其谭笑语议。阮问姓，答云：“姓李、名留之，是君姊夫耳。”阮问那得来，鬼云：“仆受罪已毕，今暂生鬼道，权寄君家，后四五年当去。”曰：“复何处去？”答云：“当生世间。”至期，果别而去。晋义熙五年，彭城刘澄常见鬼。及为左卫司马，与将军巢营廨宇相接，澄夜相就坐语，见一小儿赭衣，手把赤帜，团团似芙蓉花，数日，巢大遭火。<br><br>刘道锡与从弟康祖少不信有鬼，从兄兴伯少来见鬼，但辞论不能相屈。常于京口长广桥宅东，云有杀鬼在东篱上。道锡笑，便问其处，牵兴伯俱去，捉大刀欲斫之。兴伯在后，唤云：“鬼击汝！”道锡未及鬼处，便闻如有大杖声，道锡因倒地，经宿乃醒一月日都差。兴伯复云：“厅事东头桑树上有鬼，形尚孺，长必害人。”康祖不信，问在树高下，指处分明。经十余日，是月晦夕道锡逃暗中，以戟刺鬼所住便还，人无知者。明日，兴伯蚤来，忽惊曰：“此鬼昨夜那得人刺之？殆死都不能复动，死亦当不久。”康大笑。鄞县故尉赵吉，常在田陌间，昔日有一蹇人死，埋在陌边。后二十余年，有一远方人过赵所门外。远方人行十余步，忽作蹇。赵怪问其故，远人笑曰：“前有一蹇鬼，故效以戏耳。”<br><br>东魏徐，忘名，还作本郡，卒，墓在东安灵山。墓先为人所发，棺柩已毁。谢立在彭城，将有齐郡司马隆、第进及东安王箱等共取坏棺，分以作车。少时，三人悉见患，更相注连，凶祸不已。箱母灵语子孙云：“箱昔与司马隆兄弟取徐府君墓中棺为车。隆等死凶丧破，皆由此也。<br><br>宋世焦湖庙有一柏枕，或云玉枕，枕有小坼。时单父县人杨林为贾客，至庙祈来，庙巫谓曰：“君欲好婚否？”林曰：“幸甚！”巫即遣林近枕边，因入坼中，遂见朱楼琼室，有赵太尉在其中，即嫁女与林，生六子，皆为秘书郎。历数十年，并无思归之志。忽如梦觉，犹在枕傍，林怆然久之。<br><br>京口有徐郎者，家甚褴缕。常于江边拾流柴，忽见江中连舡盖川而来，径回入浦，对徐而泊，遣使往云：“天女今当为徐郎妻。”徐入屋角，隐藏不出，母兄媒劝厉强出。未至舡，先令于别室为徐郎浴，水芬香，非世常有，赠以缯绛之衣。徐唯恐惧，累膝床端，夜无守接之礼。女然后发遣，以所赠衣物乞之而退，家大小怨惜煎骂，遂懊叹卒。<br><br>葛祚，吴时衡阳太守。郡境有大槎横水，能为妖怪，百姓为立庙，行旅祷祀，槎乃沉没，不者槎浮，则舡为之破坏。祚将去官，乃大具斤斧，将去民累。明日当至，其夜闻江中匈々有人声，往视，槎移去，沿流下数里，驻湾中，自此行者无复沈覆之患。衡阳人为祚立碑，曰正德祈禳，神木为移也。新城县民陈绪家，晋永和中，旦闻扣门，自通云“陈都尉”，便有车马声，而见形径进，呼主人，其语曰：“我应来此，当权住君家，相为致福。”命绪施设床帐于斋中。或人诣之，斋持酒礼求愿，所言皆验。每进酒食，命人跪拜授闱里，不得开视。复有一人疑是狐狸之类，因跪，急把取此物却还床后。大怒曰：“何敢嫌试都尉。”此人心痛欲死，主人为叩头谢，良久意解。自后众不敢犯，而绪举家无恙，每事益利，此外无多损益也。</p>
<p>晋太元中，高衡为魏郡太守，戍石头。其孙雅之在厩中，云有神来降，自称“白头公”，拄杖光耀照屋，与雅之轻举宵行。暮至京口，晨已来还。后雅之父子为桓玄所灭。<br><br>侯官县常有ト下神，岁终，诸吏杀牛祀之。沛郡武曾作令断之。经一年，曾迁作建威参军。当去，神夜来问曾：“何以不还食？”声色极恶，甚相谴责。诸吏便于道中买牛共谢之，此神乃去。<br><br>南康宫亭庙殊有神验。晋孝武世，有一沙门至庙，神像见之，泪出交流，因标姓字，则昔友也。自说：“我罪深，能见济脱不？”沙门即为斋戒诵经，语曰：“我欲见卿真形。”神云：“禀形甚丑，不可出也。”沙门苦请，遂化为蛇身，长数丈垂头梁上，一心听经，目中血出。至七日七夜，蛇死，庙亦歇绝。<br><br>安侯世高者，安息国王子，与大张者共出家学道。舍卫城，值主不称大长者子辄恚，世高恒呵戒之。周旋二十八年，云当至广州。值乱，有一人逢高，唾手拔刀，曰：“真得汝矣！”高大笑，曰：“我宿命负对，故远来相偿。”遂杀之。有一少年云：“此远国异人，而能作吾国言，受害无难色，将是神人乎？”众皆骇笑。世高神识还生安息国，复为王作子，名世高。以年二十，复辞王学道。十年数，语同学云：“当诣会稽毕对过庐山，访知识。”遂过广州，见年少尚在，径投其家，与说昔事，大欣喜，便随至会稽。过嵇由庙，呼神共语，庙神蟒形，身长数丈，泪出，世高向之语，蟒形便去，世高亦还舡。有一少年上舡，长跪前，受咒愿，因遂不见。广州客曰：“向少年即庙神，得离恶形矣。”云庙神即是宿长者子，后庙祝闻有鼻气，见大蟒死，庙从此神歇。前至会稽，入市门，值有相打者，误中世高头，即卒。广州客遂事佛精进。<br><br>晋元帝世有甲者，衣冠族姓，暴病亡，见人将上天诣司命，司命更推校，算历未尽，不应枉召，主者发遣，令还。甲尤脚痛不能行，无缘得归，主者数人共愁，相谓曰：“甲若卒以脚痛不能归，我等坐枉人之罪。”遂相率具白司命，司命思之良久，曰：“适新召胡人康乙者，在西门外，此人当遂死。其脚甚健，易之，彼此无损。”主者承敕去，将易之，胡形体甚丑，脚殊可恶，甲终不肯。主者曰：“君若不易，便长留此耳。”不获已，遂听之。主者令二人并闭目，倏忽二人却已各易矣，即遣之，豁然复生。具为家人说，发视，果是胡脚，丛毛连结，且胡臭。甲本士，爱玩手足，而忽得此，子不欲见，虽获更活，每惆怅，殆欲如死。旁人见识此胡者，死犹未殡，家近在笳子浦。甲亲往视胡尸，果见其脚著胡体。正当殡敛，对之泣。胡儿并有至性，每节朔，儿并悲思，驰往抱甲脚号兆。忽行路相逢，便攀援啼哭。为此每出入，恒令人守门，以防胡子，终身憎秽，未常误视，虽三伏盛暑，必复重表，无暂露也。<br><br>晋有干庆者，无疾而终。时有术士吴猛语庆之子曰：“干侯算未穷，我试为请命，未可殡殓。”尸卧静舍，唯心下稍暖。居七日，猛凌晨至，以水激之，日中许，庆苏焉，旋遂张目开口，尚未发声，阖门皆悲喜。猛又令以水含洒，乃起。吐血数升，兼能言语，三日平复。初见十数人来，执缚桎梏到狱，同辈十余人以次旋，对次未至，俄见吴君北面陈释，王遂敕脱械，令归。所经官府皆见迎接吴君，而吴君与之抗礼节，不知悉何神也。<br><br>太元中，北地人陈良与沛国刘舒友善，又与同郡李焉共为商贾，曾获厚利，共致酒相庆，而焉害良，以苇裹之，弃之荒草。经十许日，良复生归家，说死时见一人著赤帻，引良去，造一城门，门下有一床，见一老人执朱笔点校籍，赤帻人言曰：“向下土有一人，姓陈名良，游魂而已，未有统摄，是以将来。”校籍者曰：“可令便去。”良既出，忽见友人刘舒，谓曰：“不图于此相见。卿今幸蒙尊神所遣，然我家厕屋后桑树中，有一狸常作妖怪，我家数数横受苦恼。卿归，岂能为我说此邪？”良然之。既苏，乃诣官诉，李焉伏罪，仍特报舒家。家人涕泣云：“悉如言。”因伐树，得狸杀之，其怪遂绝。<br><br>北府索卢真者，本中郎荀羡之吏也，以晋太元五年六月中病亡，经一宿而苏，云见羡之子粹，惊喜曰：“君算未尽，然官须得三将，故不得便尔相放。君若知有干扌建如君者，当以相代。”卢真即举弓颖，粹曰：“颖堪事否？”卢真曰：“颖不复下已。”粹初令卢真疏其名，缘书非鬼用，粹乃索笔自书之，卢真遂得出。忽见一曾邻居者，死已七八年矣，为太山门主，谓卢真曰：“索都督独得归耶？”因属卢真曰：“卿归，为谢我妇，我未死时，埋万五千钱于宅中大床下，本欲与女子市钏，不意奄终，不得言于妻子。”卢真许之。及苏，遂使人报其妻，已卖宅移居武进矣，因往语之，仍告买宅主令掘之，果得钱如其数焉，即遣妻与女市钏。寻而弓颖亦亡。时辈共奇其事。<br><br>琅琊人姓王，忘名，居钱塘。妻朱氏以太元九年病亡，有孤儿。王复以其年四月暴死，时有二十余人皆乌衣，见录云，到朱门、白壁床，如宫殿，吏朱衣素带、玄冠介帻，或所被著悉珠玉相连结，非世中仪服。复将前，见一人长大，所著衣状如云气。王向叩头，自说妇已亡，余孤儿尚小，无依奈何，便流涕。此人为之动容，云：“汝命自应来，为汝孤儿，特与三年之期。”王诉云：“三年不足活儿。”左右一人语云：“俗尸何痴！此间三年，是世中三十年。”因便送出，又活三十年。<br><br>晋升平末，故章县老公有一女，居深山，余杭广求为妇，不许。公后病死，女诣县买棺，行半道，逢广，女具道情事，女因曰：“穷逼。君若能往家守父尸，须吾还，便为君妻。”广许之。女曰：“我阑中有猪，可杀以饴作儿。”广至女家，有拚掌欣舞之声。广披篱，见众鬼在堂，共捧弄公尸。广把杖大嗥入门，群鬼尽走。广守尸，取猪杀。至夜，见尸边有老鬼伸手吃肉，广因捉其臂，鬼不复得去，持之逾坚，但闻户外有诸鬼共呼，云：“老奴贪食至死，甚快！”广语老鬼：“杀公者必是汝！可速还精神，我当放汝。汝若不还者，终不置也。”老鬼曰：“我儿等杀公耳。”即唤鬼子，可还之，公渐活，因放老鬼。女载棺至，相见惊悲，因娶女为妇。<br><br>有新死鬼，形瘦疲顿，忽见生时友人，死二十年，肥健相，问讯曰：“卿那尔？”曰“吾饥饿，殆不自任。卿知诸方便，故当以法见教。”友鬼云：“此甚易耳！但为人作怪，人必大怖，当与卿食。”新鬼往入大墟东头，有一家奉佛精进，屋西厢有磨，鬼就推此磨，如人推法。此家主便语子弟曰：“佛怜吾家贫，令鬼推磨。”乃辇麦与之。至暮，磨数十斛，疲顿乃去，遂骂友鬼：“卿那诳我！”又曰：“但复去，自当得也。”复从大墟西头，入一家奉道门，傍有碓，此鬼便上碓，如人舂状，此人又言：“昨日鬼助某甲，今复来助吾。”益辇谷与之，又给婢簸筛，至暮得五十斛不与鬼食。鬼暮归，大怒曰：“吾与卿家婚姻，非他比，如何见欺。以二日助人，不得一瓯饮食！”友鬼曰：“卿自不遇耳。此二家奉佛事道，情自难动。今去，可觅百姓家，为作怪，则无不得。”鬼复去，得一家门前有竹竿，从门入，见有一群女子窗前共食，至庭中有一白狗，便抱令空中行。其家见比来未有此怪，占云：“有客鬼索食。可杀狗，并甘果酒饭于庭中祀之，可得无他。”便如师言，鬼果大得食。此后恒作怪，友鬼之教也。广陵刘青松，晨起见一人著公服赍版，云用为鲁郡太守，投版便去，去后亦不复见版。来日复召曰：“君便应到职。”青松知必死，入告妻子，处分家计，洗浴。至晡，见车马吏侍左，青松奄忽而绝，家人咸见其升车，南出百余步，渐高不见。<br><br>安定人姓韦，北伐姚泓之时，归国。至都，住亲知家，时已获济，有客来问之，韦云：“今虽免虑，而体气忄然，未有□思。作一羹无由能得，至凄苦。”夜中眠熟，忽有叩床□□者，云：“官与君钱。”便惊出户，见一千钱在外，又见一乌□帻子执板背户而立，呼主人共视，比来已不复见，而□用之。<br><br>吕顺丧妇，更娶妻之从妹，因作三墓，构累垂就辄无成。一日顺昼卧，见其妇来就伺寝，体冷如冰。顺以死生之隔，解语使去。后妇又见其妹，怒曰：“天下男子复何限，汝乃与我共一婿。作冢不成，我使然也！”俄而夫妇俱殪。<br><br>庾崇者，建元中于江州溺死。尔日即还家，见形如平生，多在妻皋氏室中。妻初恐惧，每呼诸从女作伴，于是鬼来渐疏，时或暂来，辄忿骂云：“贪与生者接耳，反致疑恶，岂副我归意邪。”从女在内纺绩之具，遂见空中拨乱，或投之于地，从女怖惧皆去，鬼即常见。有一男才三岁，就母求食，母曰：“无钱，食那可得。”鬼乃凄怆，循其儿头，曰：“吾不幸早世，令汝穷之。愧汝念汝，情何极已。”忽见将二百钱置妻前，云：“可为儿买食。”如此经年，妻转贫苦不立，鬼云：“卿既守节，而贫苦若此。直当相迎耳。”未几妻得疾亡，鬼乃寂然。马仲叔、王志都并辽东人也，相知至厚。叔先王卒，后忽形见，谓曰：“吾不幸早亡，心恒相念。念卿无妇，今为卿得妇。当以十一月二十日送诣卿家，但埽除设床席待之。”到日，都密埽除施设，天忽大风，白日昼昏，向暮风止，寝室中忽有屏帐自施，发视其中，床上有一妇，花媚庄严，卧床上，才能气息中表。内外惊怖，无敢近者，唯都得往。须臾便苏起坐，都问：“卿是谁？”妇曰：“我河南人，父为清和太守。临当见嫁，不知何由，忽然在此。”都具语其意，妇曰：“天应令我为君妻。”遂成夫妇，往诣其家，大喜，亦以为天相与也，遂与之。生一男，后为南郡太守。<br><br>衡阳太守王矩为广州，矩至长沙，见一人长丈余，著白布单衣，将奏在岸上呼矩奴子过我。矩省奏，为杜灵之，人舡共语，称叙希阔。矩问：“君京兆人，何时发来？”答云：“朝发。”矩怪问之，杜答曰：“天上京兆。身是鬼，见使来诣君耳。”矩大惧，因求纸笔，曰：“君必不解天上书。”乃更作折卷之，从矩求一小箱盛之，封付矩，曰：“君今无开此，到广州可视耳。”矩到数月，ぉ悒，乃开视书，云令召王矩为左司命主簿，矩意大恶，因疾卒。<br><br>近世有人得一小给使，频求还家，未遂，后日久，此吏在窗下眠，人见门中有一妇人，年五六十，肥大，行步艰难。吏眠失覆，妇人至床边，取锦裳覆之，回复出门去。吏转侧衣落，妇人复如初。此人心怪，明问吏以何事求归，吏云：“母病。”次问状貌及年，皆如所见，唯云形瘦不同，又问：“母何患？”答云：“病肿耳。”即与吏假，始出便得家信，云母丧。追计所见之肥，乃是其肿状也。<br><br>会稽贺思令善弹琴，常夜在月中坐，临风鸣弹。忽有一人，形器甚伟，著械有惨色。至其中庭称善，便与其语，自云是嵇中散，谓贺云：“卿下手极快，但于古法未便。”因授以《广陵散》，贺遂传之，于今不绝。元嘉中，太山巢氏先为相县令，居晋陵。家婢采薪，忽有一人追之，如相问讯，遂共通情，随婢还家，仍住不复去。巢恐为祸，夜辄出婢，闻与婢讴歌言对，大小悉闻，不使人见，见形者唯婢而已。恒得钱物酒食，日以充足，每与饮，吹笛而歌，歌云：“闲夜寂已清，长笛亮且鸣。若欲知我者，姓郭字长生”。晋义熙中，范寅为南康郡时，赣县吏说，先入山采薪，得二龟，皆如一尺盘大。薪未足，遇有两树骈生，吏以龟侧置树间，复行采伐。去龟处稍远，天雨懒复取。后经十二年，复入山，见先龟一者甲已枯，一者尚生，极长，树木所夹处可厚四寸许，两头厚尺余，如马鞍状。<br><br>有人家甚富，止有一男，宠恣过常。游市，见一女美丽，卖胡粉。爱之，无由自达，乃托买粉，日往市，得粉便去。初无所言，积渐久，女深疑之。明日复来，问曰：“君买此粉，将欲何施？”答曰：“意相爱乐，不敢自达。然恒欲相见，故假此以观姿耳。”女怅然有感，遂相许和，刻以明夕。其夜，安寝堂屋，以俟女来。薄暮果到，男不胜其悦，把臂曰：“宿愿始申！”于此欢踊，遂死。女惶惧，不知所以，因遁去，明还粉店。至食时，父母怪男不起，往视，死。当就殡敛，发箧中，百余裹胡粉大小一积，其母曰：“杀我儿者，此粉也。”入市遍买胡粉，次此女，比之手迹如先，遂执问女曰：“何杀我儿！”女闻，呜咽具以实陈。父母不信，遂以诉官，女曰：“妾岂复怯死，乞一临尸尽哀。”县令许焉，径往抚之，恸哭曰：“不幸至此。若死魂而灵，复何恨哉！”男豁然更生，具说情状，遂为夫妇，子孙繁茂。<br><br>许攸梦乌衣吏奉漆案，案上有六封文书，拜跪曰：“府君当为北斗君。”会明年七月，复有一案四封文书，云“陈康为主簿。”觉后，康至，曰：“今来当谒。”攸闻，益惧，问康曰：“我作道师，死不过作社公。今日得北斗主簿，余为忝矣。”明年七月，二人同日而死。<br><br>晋咸和初，徐精远行，梦与妻寝有身，当为巫师，死作社公。明年，妻果产，后如其言矣。<br><br>有贵人亡后，永兴令王奉先梦，与之相对如平生。奉先问：“还有情色乎？”答曰：“某已至其家问婢。”后觉，问其婢，云：“此日魇，梦郎君来。”</p>
<p>徐羡之为王雄少傅主簿，梦父作谓曰：“汝从今已后，勿渡朱雀桁。当贵。”羡之后行半桁，忆先人梦，回马而桁折，以此除主簿，后果为宰相。<br><br>元嘉九年，征北参军明衤之值，从者夜眠，大魇，衤之自往唤之，顷间不能应，又失其头髻，三日乃寤。说云，被三人捉足，一人髻之，忽梦见一道人以丸药与之，如桐子，令以水服之。及悟，手中有药，服之遂差。<br><br>赵泰字文和，清河贝[1234]人，公府辟不就，精进典籍，乡党称名。年三十五，太始五年七月十三日夜半，卒心痛而死。心上微暖，身体屈伸。停尸十日，气从咽喉如雷鸣，眼开，索求饮食，便起。说初死时，有二人乘黄马，从兵二人，但言捉将去。人扶两腋，东行不知几里，便见大城如锡铁崔嵬，从城西门入，见官府舍有二重黑门，数于梁瓦屋，男女当五六十。主吏著皂单衣，将泰名在第三十。须臾将入，府君西坐，断勘姓名，复将南入黑门，一人绛衣，坐大屋下，以次呼名前，问生时所行事，有何罪过，行何功德，作何善行。言者名各不同，主者言，许汝等□□，遣六部督录使者常在人间，疏记所作善恶，以相检校。人死有五恶，道杀生祷祠，最重奉佛，持五戒。十善□□□□□□□舍安隐无为。泰答，一无所为。□□□□□毕，使为水官临作吏将千余人接沙著岸上，昼夜勤苦，啼泣悔言：“生时不作善，今堕在此处。”后转令官都督，总知诸狱事。给马，东到地狱按行，复到泥犁地狱，男女六千人，有大树纵广五十余步，高大，四边皆有剑，树上然火，其下十十五五，堕大剑，下贯其身体，云：“此人咒诅骂詈，夺人财物，假伤良善。”见泰父母及一弟在此狱中涕泣，见二人赍文书来，敕狱吏，言有三人，其家事佛，为有寺中县幡盖，烧香转法华经咒，救解生时罪过，出就福舍，已见自然衣服往诣一门，云开□□□有重三黑门，皆白壁赤柱。此三人即入门，见大殿，珍宝辉日，堂前有二师子。并伏象，一金玉床，云名师子之坐。见一人身可长丈六，姿颜金色，顶有日光，坐此床上，沙门立侍甚众，四坐名真人菩萨。见泰山府君来，作礼。泰问吏：“何人？”吏曰：“此名佛。天上天下度人之师，便闻佛言。今欲度此恶道中及诸地狱人，皆令出，应时云有万九千人，一时得出地狱。”即时见呼十人，当上生天，有车马迎之，升虚空而去。复见三城，纵广二百余里，名为更变形城，云生来不问道，死而地狱考治已毕者，当於此城受更变报。入北门，见数千百土屋，中央有大瓦屋，当五十余步，下有五百余吏，对录人名作善恶事床，是受变身形之路。从共所趣，去杀者云，当作蜉蝣虫，朝生夕死，若为人常短命。偷盗者，作猪羊身，屠肉偿人。淫逸者，作鹄鸳蛇身。恶舌者，作鸱鸺留恶声，人闻皆咒。令死抵债者，为驴牛鱼鳖之属。大屋下有地房，一户北向，一户南向，呼从北户，又出南户者，皆变身形作鸟兽。又见一城，纵广十里，其瓦房安居快乐，云生时不作恶，亦不为善，当在鬼趣千岁得出为人。又见一城，广五千余步，名为地中，罚谪者不堪苦痛。男女五六万指，裸形无服，饥困相扶。见泰，叩头啼哭。泰按行毕，还。主者问：“地狱如法否？卿无罪过，相仆为水官都督，不尔与狱中人无异。”泰问：“人生以何为乐？”主者言：“惟奉佛弟子，精进不犯禁戒为乐耳。”又问：“未奉佛时，罪过山积。今奉佛法，其过得除否？”曰：“皆除。”主者又召都录使者，问赵文和何故死，来使开滕检年犯之籍，云有算三十年，横为恶鬼所取。今遣还家。由是大小发意奉佛，为祖父母及一弟县幡盖，诵法华经，作福也。<br><br>临淮朱综遭母难，恒外处住。内有病，因前见，妇曰：“丧礼之重，不烦数还。”综曰：“自荼毒已来，何时至内？”妇曰：“君来多矣。”综知是魅，敕妇婢，候来便即闭户执之。及来登床往赴视，此物不得去，遽变老白雄鸡，推问是家鸡，杀之遂绝。<br><br>代郡界中一亭，作怪不可止。有诸生壮勇者，暮行欲止亭宿，亭吏止之，诸生曰：“我自能消此。”乃住宿食，夜，诸生前坐，出一手吹五孔笛，诸生笑谓鬼曰：“汝止一手，那得遍笛。我为汝吹来。”鬼云：“卿谓我少指耶？”乃复引手，即有数十指出。诸生知其可击，因拔剑斫之，得老雄鸡，杀之遂绝。<br><br>晋建武中，剡县冯法作贾，夕宿荻塘，见一女子，著服，白皙，形状短小，求寄载。明旦，船欲发，云暂上取行资。既去，法失绢一匹，女抱二束刍填船中。如此十上，失十绢。法疑非人，乃缚两足，女云：“君绢在前草中。”化形作大鹭，烹食之，肉味甚美。<br><br>宋永兴县吏锺道得重病，初差，情欲倍常，先乐白鹤墟中女子，至是犹存想焉。忽见此女子振衣而来，即与燕好。是数至，道曰：“吾甚欲鸡舌香。”女曰：“何难！”乃掬香满手以授道，道邀女同含之，女曰：“我气素芳，不假此。”女子出户，狗忽见，随咋杀之，乃是老獭，口香即獭粪，顿觉臭秽。<br><br>晋陵民蔡兴忽得狂疾，歌吟不恒，常空中与数人言笑，或云：“当载谁女？”复一人云：“家已多。”后夜忽闻，十余人将物入里人刘余之家。余之拔刀出后户，见一人黑色，大骂曰：“我湖长，来诣汝，而欲杀我！”即唤群伴：“何不助余乎！”余之即奋刀乱斫，得一大鼍及狸，杀之。庾宏为竟陵王府，家在江陵，宏令奴无患者载米饷家，未达三里，遭劫被杀，尸流泊查口村。时岸傍有文欣者，母病，医云：“须得髑髅屑，服之即差。”欣重赏募索，有邻妇杨氏，见无患尸，因断头与欣，欣烧之，欲去皮肉。经三日夜不焦，眼角张转。欣虽异之，犹惜不弃，因刮耳颊骨与母服之，即觉骨停在喉中，经七日而卒。寻而杨氏得疾，通身红肿，形如牛马，见无患头来，骂云：“善恶之报，其能免乎！”杨氏以语儿，言终而卒。<br><br>汉武帝宴未央殿，方啖黍，忽闻人语，云：“老臣冒死自诉。”不见其形。寻觅良久，梁上见一老翁，长八九寸，面目皱，皓白，拄杖偻步，笃老之极，帝问曰：“客姓字何？居在何处？何所病苦而来诉朕？”翁缘柱而下，放杖稽首，默而不言。仰头视屋，俯指帝脚，忽然不见。帝骇愕不知何等，乃曰：“东方朔必识之。”于是召方朔以告，朔曰：“其名为藻，水水之精。夏巢幽林，冬潜深河。陛下顷日频兴造宫室，斩伐其居，故来诉尔。仰头看梁，而复俯指下脚，脚者足也，愿陛下宫室足于此。”帝感之，既而息。后幸瓠子河，闻水底有弦歌之声，前梁上翁及年少数人绛衣素带，缨佩甚鲜，皆长八九寸。有一人长尺余，凌波而出，衣下沾濡，或有挟乐器者，帝方食，为之辍膳，命列坐于食前。帝问曰：“闻水底奏乐，为是君耶！”老翁对曰：“老臣前昧死归诉，幸蒙陛下天地之施，即息斧斤，得全其居宅，不胜欢喜，故相庆乐耳。”帝曰：“可得奏乐否？”曰：“故赍乐来，安敢不奏。”其最长人便弦而歌，歌曰：“天地德兮垂至仁，愍幽魄兮停斧斤，保窟宅兮庇微身，愿天子兮寿万春。”歌声小大无异于人，清彻绕越梁栋。又二人鸣管扶节，调契声谐。帝欢悦，举觞并劝曰：“不足当雅贶。”老翁等并起拜，受爵各饮数升不辞，献帝一紫螺谷，中有物状如牛脂，帝问曰：“朕暗，无以识此物。”曰：“东方生知之耳。可更以珍异见贻。”老翁顾命，取洞穴之宝，一人受命，下没渊底，倏忽还到，得一大珠，径数寸，明曜绝世。帝甚弄玩，翁等忽然而隐。帝问朔：“紫螺谷中何物？”朔曰：“是蛟龙髓。以傅面，令人好颜色。又女子在孕，产之必易。”会后宫产难者，试之，殊有神效。帝以脂涂面，便悦泽。又曰：“何以此珠名洞穴珠？”朔曰：“河底有一穴，深数百丈，中有赤蚌，蚌生珠，故以名焉。”帝既深欢此事，又服朔之奇识。<br><br>上虞魏虔祖，婢名皮纳，有色，徐密乐之。鼠乃托为其形，而就密宿。密心疑之，以手摹其四体，便觉缩小，因化为鼠而走。<br><br>渭河郡太守至，前后辄死。新太守到，如厕，有人长三尺，冠帻皂服，示府君于某日死。太守不应，意甚不乐，催使吏为作主人。外颇怪。至其日，日中如厕，复见前怪，言会君今日日中当死。三言亦不应。乃言府君当道而不道，鼠为死，乃顿仆地，大如豚，郡内遂安。<br><br>魏齐王芳时，中山有王周南者，为襄邑长。忽有鼠从穴出，语曰：“周南，尔以某日死。”周南不应。至期，更冠帻皂衣而出，曰：“周南，尔以日中死。”亦不应。鼠后钻入穴。日适中，鼠又冠帻而出，曰：“周南，汝不应我，我何道。”言绝，颠蹶而死，即失衣冠所在，就视之，与常鼠无异。<br><br>晋秘书监太原温敬林，亡一年，妇桓氏忽见林还共寝处，不肯见子弟。兄子来见林，林小开窗出面见之，后饮酒醉，形露，是邻家老黄狗，乃打死之。晋太兴二年，吴人华隆好弋猎，畜一犬，号曰“的尾”，每将自随。隆后至江边，被一大蛇围绕固身，犬遂咬蛇死焉，而隆僵仆无所知矣。犬傍徨嗥吠，往复路间。家人怪其如此，因随犬往，隆闷绝委地。载归家，二日乃苏。隆未苏之间，犬终不食。自此爱惜同于亲戚焉。<br><br>又豫章有然石，以水灌之，便热，用以烹煮，可使食成。势尽下，可以冷水灌之，更热。如此无穷。世人贵其异，不能识其名。雷焕，元康中入洛，乃赍以示华，华云：洛下有一洞穴，深不可测。有一妇人欲杀夫，谓夫曰：“未曾见此穴，夫自送视之。”至穴，妇推夫坠穴至底，妇掷饭物如欲祭之。此人当时颠坠恍惚，良久乃苏，得饭食之，气力稍强。周惶觅路，乃得一穴，匍匐从就，崎岖反侧，行数十里，穴小宽，亦有微明，遂得宽平广远之地，步行百余里，觉所践如尘，而闻粳米香，啖之芬美过之，于以充饥，即裹以为粮，缘穴而行。食此物既尽，复遇如泥者，味似向尘，又赍以去。所历幽远，里数难测，就明广而食所赍尽，便入一都郛郭，修整宫馆，壮丽台榭，房宇悉以金瑰为饰，虽无日月，明逾三光，人皆长三丈，被羽衣，奏奇乐，非世所闻也。便告请求哀，长人语令前去。从命前进。凡遇如此者九处，最后所至，苦告饥馁。长人入，指中庭一大柏树，近百围，下有一羊，令跪捋羊须。初得一珠，长人取之，次捋亦取。后捋令啖食，即得疗饥。请问九处之名，求停不去。答曰，君命不得停，还问张华当悉。此人便复随穴而行，遂得出交郡。往还六七年间，即归洛。问华，以所得二物示之，华云，如尘者，是黄河龙涎；似泥者，是昆山下泥。九处地仙名九馆，羊为痴龙。其初一珠，食之与天地等寿，次者延年，后者止饥而已。<br><br>晋永嘉之乱，郡县无定主，强弱相暴。宜阳县有女子，姓彭名娥，父母昆弟十余口，为长沙贼所杀。时娥负器出汲于，闻贼至，走还，正见墙壁已破，不胜其哀。与贼相格，贼缚娥，驱出边，将杀之，际有大山，石壁高数十丈，仰呼曰：“皇天宁有神否？我为何罪而当如此！”因奔走向山，山立间广数丈，平路如砥，群贼亦逐娥入山，山遂崩合，泯然如初，贼皆压死，娥遂隐不复出。娥所拾汲器化为石，形似鸡，土人因号曰石鸡山、女娥潭。<br><br>有一国，与罗刹相邻人。罗刹数入境，食人无度，王与罗刹约言：“自今已后，国中人家，各专一日，当分送往，勿复枉杀。”自奉佛家，惟有一子，始年十岁，次当充行。舍别之际，父母哀号，便至心念佛，以佛威神力，故大鬼不得近。明日，见子尚在，欢喜同归，于兹遂绝，国人赖焉（案：此条原抄本阙字甚多，今依《太平广记》一百十二卷校补）。<br><br>京兆董奇，庭前有大树，阴映甚佳。后霖雨，独在庭，忽有一小吏，云：“承云府君来。”乃见承云著通天冠，长八尺余，自叙为方伯某弟三子，有隽才，方当与君周旋，明日觉树下有异，每晡后无人，辄有一少年就奇语戏，或命取饮食，如是半年，奇气强壮，一门无疾。奇后适别墅，其仆客三人送护，言树材可用，欲货之，郎常不听，令试其斩斫之，奇还快之，神亦自尔绝矣。</p>
